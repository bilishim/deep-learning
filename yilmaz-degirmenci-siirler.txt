YANKI

Bazen ayazda buz tutmuş ruhum
Senin ışığını yansıtan aynalarla ısınıyor,
Buzun mercekleşip vücudu yakması gibi bu
Yüreğimi derinden derine kavuruyor.

Bekliyorum seni, tutkuyla, özlemle, 
Gözyaşıyla, azalan ama bitmeyen umudumla
Kendi yankısını arayan bir dağ mıyım yoksa?   

SOLGUN

Hayalin hayalime doğduğu gün
Yeniden doğduğumu sanmıştım.
Zihnime matkap gibi kazınan gözlerini
Yaprakların hışırtısında
Kelebeklerin kanat çırpısında dinlemiştim.
Nereden bilebilirdim
Bu yalancı şafağın beni
Solgun bir gül gibi burkacağını?

MUHTAÇ

Aya baktığında ruhunun
Diğer yarısını görüyor musun?
Gökyüzünü yaldızlayan yıldızlardan
Yüreğine süzülen ışık 
Senin için söylediğim 
Sonsuzluk şarkılarını fısıldıyor mu?
Duymuyorsan,
Duymuyorsan,
Beni sevdiğine nasıl inanabilirim ki?
Görmüyor musun
Hücrelerimin kana ihtiyaç duyduğu gibi
Ruhumun hücreleri de senin sevgine muhtaç.

YAZIK

Tamam
Korkuyordun,
Tamam
Söyleyemezdin.
Kurumuştu
Yüreğinin otlakları
Aşk pınarlarına.  
Yazık
Gözyaşlarıma rağmen
Gözyaşı ırmaklarıma rağmen. 
  
MASKELİ BALO

Bir maskeli baloda
Dans etmek istemiştim seninle
Sen prenses ben dilenci rolünde.
Ama kalbimin müziğini dinleyerek
Ama ruhumun ritmine uyarak
Maskelerden ve rollerden uzak.
Ama hazmedemedin
Duruluğunu suyun
Başına buyrukluğunu şarabın.
Garip
Maskenle daha mutluymuşsun meğer
Şaşardın
Bilseydin gerçek maske kimdeydi eğer.
 
GÖNÜL

Gönlüm derin ve sessiz bir denizde
Yıldızlaşan ufuktaki mavi izde
Gönlün serin ve sakin ikliminde
Yürürüm hayretle esrar aleminde
 
Sabr tokmağıyla ağlayarak derinden
Girdim içeri harem dairelerinden
Sinemde açtığım pencere gözüyle
Gördüm düşüncelerin en özlüsüyle
  
Şahane bir diyar berisinde surlar
Akıyor ebedlere kadar çağlayanlar
Ne zaman geçer ne de mekan bunaltır
Ruhun bu hali sonsuzluğu daraltır
 
Yalçın yamaçların zümrüt teninde
Bülbül şakımasının hoş eşliğinde
Tuğba gibi semaya kok salmıştı bir ağaç
Sunuyordu meyve yerine sevgi adlı bir taç

FISILTI

Düşler insana ne fısıldar.
 
O ansız anda beni süzen gözlerinden
Dalgalanan meltem esintisi ne fısıldar?
Güneşin şeffaf kanatları,
Ayin pamuksu örtüsü ne fısıldar?
 
Yanardağların içi mi derin, beni yakan özlemin mi?
Uzayın sonsuzluğu mu engin, gözlerinin içi mi?
Kelebekle gezegen arasında fark var mı?
Ya bendeki hayalinle kuyruklu yıldız arasında?
 
Yok, yok.
Hepsi aynı şarkının sesi
Hepsi aynı resmin deseni. 

SESSİZLİK
 
Çağlayan gürlemesindeki 
Sessizliği buldum sende.
Anlamla anlamsızlığın
Buluştuğu çizgide,
Tatla kokunun
Kesiştiği mevsimde.
 
Şimşekler çakıp gökler yarılır
Dağlar yıkılıp denizlere kavuşur.
Kamaşır gözlerim 
Rengarenk bir beyazlıkta,
Körlüğün getirdiği
En keskin bakışla.
 
Şimdi,
Görünmeyen bir iksir
Kaplarken bedenimi,
Kulağım sonsuzlukta
Melek nağmelerinin mesti.
 
Toprakta cızırdayan yağmurun sesi
Ah ah diyen yüreğimin hevesi
Eritiyor, eritiyor, eritiyor kafesi
Gelir diye bir gün onun nefesi.

SİMYA

Çölün altın parlaklığındaki yalınlığı mı
Suyun iksir kıvamındaki  duruluğu mu
Semanın rüya tadındaki sonsuzluğu mu
Senin kimyamı değiştiren aşkın mı
Mıknatıs gibi çeken beni
Meltem gibi serinleten beni?

HAYAL KIRIKLIĞI

Çölde millerce aç susuz yürüyüp
Tam vahaya ulaştım derken
Haince gülümseyen serap.
Yıllarca nice umutlarla bekleyip almak için
El uzattığında sırtta şaklayan kırbaç.
Karanlık zindanlardan ışığa çıktım derken
Ruhu donduran zifiri yansıma.

Soğuğun yakması 
Gülün batması
Havanın boğması
Yanaktaki anlamsız ifade
Gözaltında karaltı
Bakışlarda donukluk
Ve bütün zerrelerini vücudun titreten
Sessiz çığlık.

Hayal kırıklığı
Hayal kırıklığı.

SİLUET
 
Silik bir hülya denizinden
Belirginleşen siluet
Ardı sıra sürüyen beni.
 
Dipdiri ormanlardaki yeşillik
Yağmurlarıyla ıslatan beni.
 
Umudun umutsuzluktan yediği darbe
Düş kırıklığının özlemden çaldığı anlam
Delirten çıldırtan beni.
 
Her sözde her özde okunan nağme
Anlatan, fısıldayan seni.

MEMLEKET
 
Bir berber dükkanında 
Kaynayan bir demlik çay
Sabah namazından gelen
Dedemin katladığı seccade
Sabah altıda gürültüyle
Açılan bakkal kepengi
Kuşluk vakti müşteri bulma 
Umuduyla dolaşan gobit arabası
İlkokullu doğulu bir çocuğun
Başında simit tepsisi
Radyodan hışırtıyla gelen
Nihavend ezgi
Pazardan gelen teyzenin
Ellerinde sebze sepeti
Boyadığı ayakkabıların parlaklığıyla  
Övünen çocuğun kirli elleri
Her sokak başında gelen
Yüzlerce çocuk sesi
Yere serilen sofranın
Üzerinde bakir sini
İhtiyar aşığın elinde
Toprak kokan bağlama
Başı dik doksanlık ninenin
Kesesinde demir para
Anamın elleriyle yaptığı
Bir kase çorba
 
Zihne gelen yansımalar
Kalbe gelen izdüşümler
Memleketim diyen iç çekmeler

HAYALİN DANS EDİŞİ
 
Sabah mahmurluğunun 
Gün ışığıyla ebrulaştığı heyulalardı
Belki senle beni  
Gökkuşağının aynı renkleri yapan
 
Bin yıllık tılsımlardı belki de
Bu gizli sırdan define avcılarını
Bihaber kılan
 
Kim bilir neydi
Notalar aleminde 
Tambura neyin coşkusunu
Fısıldayan
 
Hangi denklemin
Büyüsüydü acaba
Sayılarda
Bire sonsuzu sığdıran
 
Simyacı arar 
Gizemini iksirin asırlık polat başında
Oysa ab-ı hayat denen muamma
Akar aşk denen ocakta

HER ŞEY SENİ ANLATIR BANA

Her şey seni anlatır bana
Ayrılıkta yürek kavrukluğu
Kavuşmada yağmur ferahlığı
Gecenin siyah dokusu
Gündüzün ışıltılı coşkusu
Bana seni anlatır her şey
 
Her şey seni anlatır bana
Kalp desenli al mendil
Aşk kokulu pembe mektup
Mavilikte süzülen güvercin
Yeşillikte öpüşen balarısı
Bana seni anlatır her şey
 
Her şey seni anlatır bana
Gün ışığıyla gülümseyen çiğdem
Hayata merhaba diyen tomurcuk
Heyecanla parıldayan gözbebeği
Tatlı tatlı büzüşen dudaklar
Bana seni anlatır her şey
 
Her şey seni anlatır bana
Üzerine yeminler edilen emanet
Kutsal bilinip öpülen nimet
Bulutları seyreden bir çocuk
Yudum yudum içilen ana sütü
Bana seni anlatır her şey
 
Her şey seni anlatır bana
Yapraklarda cıvıldaşan kuşlar
Üful üful teni okşayan rüzgar
Umudun içinde düş kırıklığı
Yokluğun içinde doğan varlık
Bana seni anlatır her şey
 
Her şey seni anlatır bana
Bana seni anlatır her şey

GİZEM

Bütün evren yazılı 
İnsan denen sözde
İnsanın gizemi saklı
Bir avuçluk yüzde
Bulursun evrendeki anlamı
Nokta kadar gözde.
 
Ne anlamı var anlamın
Senin gözlerinde
Benim bakışlarım
Benim gözlerimde
Senin bakışların yoksa.

UMUT

Başımı gökyüzüne dikmiş
Bulutlardan yağmur dileniyordum
Çatlamış dudaklarım
Vahaları öpmekten yara kaplamıştı.
 
Gözlerimi yumdum,
Unuttum öğrendiğim tüm sözleri
Bıraktım gördüklerime güvenmeyi.
 
Artık yüreğimdeydi gem,
Derinlerden taşan 
Duyguların haykırışında,
Nesli tükenmekte olan 
Bir çiçeğin çığlığıyla.
 
Bir deniz kızı zarafetiyle 
Ufkuma doğduğun gündü işte
Sezgilerime toprağın hemen
Altına bakmayı fısıldayan.
 
Yakınımın yakınında 
Bir çağlayan akıyordu sessizce
Ve kapladı bu tutku
Tüm ruhumu gizlice.

BİRLİK

Şeytan karanlığa 
Bağlanmış
Melek ışığa
Oysa ışık da bir 
Karanlık da

YANSIMA
 
Dokunmak isterdim
Güneşin akşam kızıllığıyla
Boyanmış saçlarına,
Tertemiz pınarların
Berraklığını yudumlamak
Kana kana kirpiklerinde.
Kavramak isterdim
İpeksi teninin tazeliğinde
Bulutların esrarını,
Adımlarında
Güvercin süzülüşünü yakalamak.
 
Belki duygular
Suya yansıyan hayalin resmi,
Tutmaya çalıştıkça 
Akar gider
Unutmak istesen 
Zihinde nem tutar.
 
Gül bülbüle bahane mi yoksa?
 
TUTKU
 
Belki seni
Benim sende bulduğum anlam
Sevdirdi bana.
 
Kurumuş ağaç
Cansız beden
Işıksız güneş
Ve
Benim sevgim 
Olmadan sen.
 
Tutku,
Başında taç yaptığı güle
Dikenin taşıdığı
Kıskançlık değil midir?
 
GELGİT
  
Arzulanan hayalleri
Gerçeklerin içine serpiştirerek
Hayal kurgu bir dünyanın
Büyüsüyle beklentilere kapılma.
 
Sonra gerçeğin soğuk ve keskin
Yüzüyle karşılaşmanın
Ruhta bıraktığı törpüyle
Şaşma, afallama, utanma.
 
Ama hayatın 
Çarkları arasında
Sıradanlığın
Erozyonuna dayanamama.
 
Ve bu gelgitlerin
Hırçın gözyaşlarına rağmen
Çocukluğun masallarını
Unutamama.
 
BUHURDANLIK
 
Korkuyorum
Hem de çok,
Sensiz olmak zor
Unutmak zor
Bırakmak zor.
 
Yaktın 
Beni ta derinden
Aklımı fikrimi
Aldın götürdün benden.
 
Öyle bir kor ateşiyle
Kül ettin ki sinemi,
O kül
Buhurdanlık oldu tüttü
Giderdi tüm derdimi.

KITLIK

Gönül iklimim kurak
Gök kapıları kapalı
Tek bir damla
Yağmıyor ruhuma
Tek bir filiz 
Vermiyor toprak,
Biraz kaktüs
Biraz da kuruluk 
Göğerdi yerden ancak.
 
Nerede,
Nerede o 
Her yeni doğan hayatla
Her açılan tomurcukla
Buram buram aşk
Kokan bahar?
Neden her yerde
Çığlık kokan
Karanlık bir pusu var?
 
Nolur artık bu
Damak kurutan bu kıtlıkta
Bir umut, bir ışık
Bir yudum su ver.
 
UÇURUM

Kışın benzinin solması gibi,
Uçurumun kenarına 
Usuldan usula yaklaştı.
Gözleri
Belirsiz bir bulut 
Edasıyla aşağıyı süzüyordu.
Sert kayalıklara
Sarp geçitler
Otağını kurmuştu.
 
Yaşanamamışların 
Ezikliğini duyumsadığı an
Bacaklarında soğuk ter
Gözlerinde sıcak nem
Hissettiği andı.
 
Buna rağmen benliğini,
Ruhunun derinliklerinde
Evrenin doğuşuna tanıklık
Etmiş bir doygunluk kaplamıştı.
 
Gözlerini kapadı
Derin bir nefes aldı
Kollarını sonuna kadar açtı 
Ve kendini
Bıraktı.
 
Bir ana ömrü sığmıştı
Bütün hayatı
Gözlerinin önünden geçerken,
Çoğu çocukluk anıları.
Ve o andan sonra
An kavramı da kalkmıştı.
 
Kendini bütün 
Yaşanılmışların ortasında
Buldu birden.
Ünlüler,basitler,
Güçlüler,sıradanlar,
Mazlumla zalim
Hepsi bir arada.
 
Bir yerde bir grup 
İnsanın toplanmış
Parçalanmış bir cesede
Baktıklarını gördü.
Acıyarak bakıyorlardı,
Yazık
Cehenneme gitti diyorlardı.
Güldü;
Dünya, cennet, cehennem
Hepsi aynı yerdeydi.

İKİLEM 

Dünya içinde dünyalar var,
Yaşanılan hayat
Kendi iç aynanın 
Yansımasından ibaret.
Her dünyanın ayrı kuralı var,
Kurallar
Algının inanca
Dönüşmesinden ibaret.
Her kuralda ölçü var
Ölçüler
Artılardan eksilerden ibaret.
 
Bilmiyorum
Sana olan tutkum
Hangi mizanın kefesine sığar,
Sana olan inancım
Hangi aklı selime uğrar,
Sende bulduğum anlam
Hangi kuralın dediğine uyar.
 
Bu dünyanın ötesinde
Olan bir aşkı
Bu dünyadan olanlar
Nasıl anlar.
 
ÖĞÜT
 
Yaradılışa 
Sessizliğin sükûnetini 
Getiren bir ses tonuyla
Konuşuyordu.
Suyu
Gözenin başından içmeyi
Öğütlüyordu.
Bembeyaz dişlerinin
Arasından ışıltılar
Saçılıyordu.
Daima
Yağmurun altında yıkanmayı
Öğütlüyordu.
 
Çok uzun yıllar geçti
Sayısız izleyenler
Ömrünü adayanlar
Hatta uğrunda
Ölenler oldu.
 
Kimse onu anlamadı.

SON ARZU

Tek isteği
Kabirde
Çizgi roman
Okuyabilmekti.
 
Düşleri hep
O dünyanın
Kahramanlarıyla
Geçerdi.
 
Öldü.
 
Meğer
Hayat dediği
Uzun bir uykudan
İbaretti.

NEFES
 
Nefes
Bedeni ruhla
Ruhu evrenle
Bağlayan köprü.
 
Mutlak sessizlikte
Yaradılışın
Kalp atışlarını
Dinleyiş.
 
Bazen 
Gerçek
O kadar aşikardır ki
Kimse farkında değildir.
Sadece
Çırılçıplak
İçine dalmak
Gerekir. 
 
Her kanat çırpışıyla
Yüreğe bahar estiren
Beyaz güvercinin
Işık çağlayanından
Bir yudum alması.
 
Her adım attığında
Yerden çiçeklerin açması.
 
Aşk anlaşılmaz,
Yaşanır.

İLHAM

Aşk nedir?
Düşler, umutlar,korkular,hayal kırıklıkları,
Beklentiler ve hepsinin ötesinde anlam.
Açıklaması yok aşkın,
Belki anlamın ve açıklamanın ta kendisi.
 
Aşk nedir?
Bir ana sonsuzun sığması
Gözler birbirini içtiği an,
Yağmur damlası geldiğinde
Yerin cızırdaması.
 
Aşk nedir?
Ceylanın ürkekliği,
Kuğunun narinliği,
Bebeğin gülümsemesi,
Titreyen bir yürek.
 
Neden gezegenler
Güneşin etrafında döner?
Neden bulutlar
Bu kadar çok ağlar?
Işığın arkasındaki
Büyü ne?
İnsan yüreğinin
Gıdası ne?
 
İşte,
Seni gördüğüm anda
Hissettiğim duygular.

DALGA
 
Yunus balığından 
Aldığı selamı getiren
Bir dalganın
Ayaklarını öptükten sonra
İnce bir hat bırakması,
Usulca yakamozlanarak geriye çekilmesi,
Bu esnada toprak, 
Bu siluet üzerinde kristalleşip
Grinin bütün tonlarını yaşarken
Arkadan gelen 
Yeni ve dipdiri bir dalgayla kucaklaşması 
Ve oluşan bin bir girişim deseniyle
Mutluluğun şarkısını söylemesi
 
Hayat gerçekten ne kadar güzel
Tek bir nefes bile dünyaya bedel

GÜVERCİN
 
Nedeni olmayan bir şeydi bu
Sevgiliye uyanıştı
Yüze vuran yağmur damlası edasında;
Bir arayıştı
İliklerine işlemişti
Geceleri uyuyamaz olmuştu.
 
Yavaşça başını kaldırdı
Kapalı gözkapaklarına rağmen
Gözlerini bilinen ötesi 
Bir mekana dikti,
Nefesi varlığın ritmine odaklandı.
Sessiz bir bütünleşmeydi bu,
Hareket eden her şeyle
Yıldızla ve atomla
Işıkla ve rüzgarla
Kararlıyla ve kararsızla
Zamanın içinde ve zamanın ötesinde.
 
Derinden bir soluk verdi
Başını öne eğdi
Artık o,
O değildi
Birin içinde birdi
Sonsuz kanatlı
Beyaz bir güvercindi.

KAYNAK
 
Gerçek bilgi
Kendiliğinden gelir
Güneşin doğması gibi
Çiçeğin açması gibi.
 
Seni sevmeyi
Kim öğretebilir ki bana?

SAYILAR, DUYGULAR, DALGALAR
 
Sayılar duygular dalgalar
Her biri ayrı bir alemde akar,
Derinliklerin karanlığından çıkıp 
Belirsizliğe demir atar.
 
Madde yoğun bir dalga
Yoğunluk gözyaşıdır duygularda
Sayılar anlam bulur somutlukta.
 
Çılgın dalgaların kükreyişinde
Özgür duyguların haykırışı çağlar,
Duygularda sayıların pervasızlığı.
 
Çıkmazlar vardır sayılarda
Patlarken magmalar volkanlarda
Koparken çığlıklar boğazlarda.
 
Kıyıdır kelimeler
Uçsuz bucaksız duygulara ,
İşlemler hayal kahramanı sayılara.
 
Neşeyle köpüklenir duygular
Sayılardan sayılar doğar,
Şarkılar söyler dalgalar
Hiç durmadan ardarda
Sınırsızlığın olgunluğunu fısıldar
 
Gizemdir bu
Muammadır bu,
Aşkın
Ezeli mırıldanışıdır bu.

SANA UYANDIM
 
Ceylanın ürkekliğini taşıyan
Bir aslan pençesiyle kavradım seni,
Bütün masallardan süzülen 
Bir terennümle öptüm seni,
Lacivert bir sükunetle
Yaklaşırken sabaha
Sana uyandım.
 
Sana uyandım,
Kristal gibi saydam kalbine
Kuğu gibi zarif bedenine
Cıvıl cıvıl konuşan gözlerine
Yağmur gibi dokunaklı sözlerine
Deliliğine
Uysallığına
Korkularına
Cesaretine
Bütün kavramların ötesinde
Sana uyandım.
 
Bir çılgınlık bu
Bir fokurdayış 
Bir umut bu
Bir diriliş
Bir değişim bu
Bir şahlanış
Sana uyandım
Sana uyandım.

MUTLULUK
 
Bütün mutlulukların kaynağı
Buz değil su olmak
Başkasının mutluluğundan
Kendin yaşıyormuşçasına 
Haz almak

ANLAM
 
İnsan olaylara verdiği 
Anlamlara göre kararını verir
Küçüğü büyük yapar, siyahı beyaz.
Eylemlerde bulduğumuz değerler
Bizi mutlu veya mutsuz kılan,
Bazen özgürlük zindandadır
Bazen varlık yoklukta.
Güçtür bu, sabırdır bu, metanettir bu.
 
Taşı çatlatan suya
Bu gücü veren anlam ne?
Yeryüzünün öbür ucuna uçan kuşa
Bu sabrı fısıldayan ne?
Yerin derinliklerinden çatlayan tohuma
Bu metaneti aşılayan ne?
 
Gecenin derinliklerinde beni
Sen, sen diye ağlatan ne?

SÖZ ONDA
 
Susun
Kalp konuşuyor,
Kalıptan kalıba sokan o artık.
 
Dinleyin,
Dokunuştaki  bütünleşmeyi
Sözün bitişini
Kavramların tükenişini
Mekanın zamanla kaynaştığı
Sonun sonsuza karıştığı 
Sessiz şarkıyı.
 
O dili bilmez misin yoksa?
Sor
Akan suya
Salınan ağaca
Öten kusa
Esen rüzgara
Ucan buluta
Gezen yıldıza
Ve hepsinin üzerinde odaklandığı
Sevgilinin gözlerine.
 
Susun artık
Söz Onda.

DOST
 
Düşmanın senin aynandır,
Hangi iki insan birbirini
Zamanı eskiten
Amansız iki düşmandan 
Daha çok sevebilir?
 
Şeytanı seviyorum.

İSYAN
 
Hiçbir şey hissetmiyorum artık
Fark etmiyor ölmen yüreğimde
Ya da
Mutlu olman başka biriyle.
Nefretimi kustum ilk defa
Bütün gün iğrentiyle,
Yeter artık yeter 
Rahat bırak beni diye.
 
Bütün gülleri çürüttün attın
Hazırladığım ömrüm boyunca,
Senin için yetiştirmiştim oysa
Bin bir özen bin bir itinayla.
 
Yazık
Acıyorum kendime artık,
Ne gül kaldı elimde 
Ne de fidanlık edecek toprak. 

BUZ
 
Tam iyileştim diyorum
Yine çıkıyorsun karşıma
Kabuk bağlamış yaramı
Deşmekten zevk ala ala.
 
Bunu bildiğim halde
Direnemiyorum yine sana
Buz kesen tüm duygularımla.

AHLAK
 
Eğer insanlar
Su gibi saydam
Alev gibi utangaç
Toprak kadar sıcak
Bir yapıyla
Örülü olsalar,
Ne kurala gerek olur
İnsan hayatında 
Ne de cezaya.
 
Dürüstlük, Haya, Tevazu.

BİLİNÇ ALTI
 
Bilinç altımız 
Hareketlerimize
Bilincimizden 
Daha çok yön veriyor.
Mantığın prizmasında
Ayrışan her fikir,
Temeli ruhun soyut
İklimine uzanan, 
Rüyalarla hülyalarla beslenen
Bir kaynaktan damıtılıyor.
 
İşte bu yüzden
Senin için söylediğim sözler
Mantık kalıplarının ötesinde,
İşte bu yüzden
Sözlerimdeki vurgular
Cehennem çağlayanlarıyla
Aynı titreşimde.
 
DEFİNE
 
Bir sırdım
Çözülmeyi bekliyordum,
Okyanusun derinliklerinde
Çatlayan yerkabuğundan
Sızan magma kıvamında.
 
Bir defineydim
Açılmayı umuyordum,
Her şeye her şeyden yakın
Ama zihne her şeyden uzak
Olan ışık edasında.
 
Geldin ve açtın,
Çözdün şifreyi 
Farkında olmadan.
 
Işığın yakınlığından
Onu tanıyamadın,
Oysa o aydınlık
Sana olan aşkımdı.
Sudaki ateşten 
Dehşete düştün,
Oysa o ateş
Canımın sıcaklığıydı.
 
Şimdi
Hala bir sırım
Çözülmeyi bekliyorum,
Hala bir defineyim
Açılmayı umuyorum.  

ANAFOR
 
Duyguların da sınırı var.
 
Derine işleyen ateşe
Beyin tepki vermez artık.
 
Anaforun kucağına düşmüş
Geminin kaptanı
Rotayı düşünmez artık.
 
Sana o kadar çok şey
Hissediyorum ki,
Sonuçta 
Hiçbir şey
Hissetmiyorum.

TANIŞMA
 
Hala çözemedim.
 
Gerçekten 
İlham kaynağım
Sen misin
Yoksa
Seni
Görmek istediğim gibi
Gördüğüm için mi
Etkilendim bu kadar.
 
Sana yüklediğim anlamı
Gerçekten
Bulabildim mi sende.
 
Sözlerim 
Yüreğinin derinliklerine mi
Nakşoluyor
Yoksa
Bu sadece
Bana mı böyle
Yansıyor.
 
Peki o zaman
Perde arkasında
Bizi böyle
Birbirimize çeken ne?
 
Kim bilir belki de
Bedenden önce
Ruhlar tanışıyor
Birbiriyle.

KIYAMET
 
İnsanlar
Kıyametin
Hiç iyi insan 
Kalmadığında
Kopacağını 
Düşünür.
 
Hayır,
Kıyamet
Söylenecek
Hiçbir şarkı
Kalmadığı,
Bütün melodiler
Tükendiği zaman
Kopacak.
 
Belki de
Gerçek şarkı
O zaman 
Başlayacak.

SİSTEM 

Her bitkinin tohumu
Farklı bir
Işık,su ve toprak
Karışımı ister.
 
Her insan
Ayrı bir bitki.
 
En olgun sistem,
Her ferde
Onun için gerekli
En uygun iklimi
Sağlamasını bilendir.
 
Ta ki her fert
Kendi meyvesini
En olgun şekilde
Topluma sunabilsin.

SÜREÇ
 
Ben sana deli oluyorum
Sen bana,
Ben sende beni görüyorum
Sen bende seni.
 
Sürükleniyorum sana 
Elimde olmadan,
Yavaşça
Emin olmadan.
 
Mevsimsel bir süreç 
Yaşıyor ülkem,
Meltemsi bir dönüşüm.
 
İki nehrin 
Birbirine kavuşması ve
Köpüklerin billurlaşması,
Göktaşının
Atmosferle sürtüşmesi ve
Ateşin parlaması.
 
Senin beni gördüğün an
Başını öne eğmen,
Benim seni gördüğüm an
Ne yapacağımı bilmemem.
 
Suyla toprağın tanışması
Birbiriyle kucaklaşması,
İlk insanın isimleri sayması
Meleklerin hayranlıkla bakması.
 
KARINCA
 
Bir karınca vardı,
Bütün gün  
Güneşe bakardı,
O muhteşem ateş topuna
Uzun uzun hayranlıkla.
 
Sonra birden
Bir alev çıktı
Hiçbir yerden,
Ve yakıp kül etti
Onu aniden.
 
ANAHTAR
 
İnsan
Düşündüğüdür,
İnsan 
Kelimelerle düşünür.
 
Söze hakim olan
Kavrama hakim olur,
Kavramı anlayan
Gerçeği anlar.
 
Matematik  
Sayısal bilimlerin dili,
Türkçe
Sözel bilimlerin.
 
Bilene
Bu iki dil,
Bütün kilitleri
Açan birer 
Anahtar.
 
GÖRÜNMEZ
 
An oluyor
Ruh 
Bütün suretleri
Unutuyor ve
Saf duyguların
Kükreyişini 
Dinliyor.
 
Görünmez görünürden
Daha etkin
Daha aşikar.

METAMORFOZ
 
İçsel bir süreç
Başkalaşım
Ceninin insan olması.
 
Duyulmadık 
Kavramların döllenmesi,
Bilinmedik görüşlerin
Kaynaştırılıp bütünleştirilmesi,
Sapasağlam dokulardan
Alışılmamış anlayışların işlenmesi,
Yepyeni duygu ve yeteneklerle
Donanmış organların üretilmesi.
 
Gerçeğin bilgisini hiçbir yerden alma
Daha önce hiçbir zaman hissedilmemişi duyma
Açıklanamazın atmosferini yaşama
Beyaz ve siyahın ötesindeki rengi tatma.
Yavaşça kabuğu aralama,
Semboller dünyasıyla
Birin dünyasını birleştirme
Ve yeniden doğma
 
Metamorfoz.
 
FIRSAT
 
Bazen 
Mutluluk bengisuyu
Dibimizden akar geçer
Ama 
Bir yudum bile
Alıp içmeyiz.
 
Tek bir 
Gülümseyişin için 
Ömrümü adamıştım.

Sen ne yaptın?

DESTAN

Tarihin solukladığı
Bilimin hecelediği
Efsanelerin ipucu verdiği
Kutsaldan yüzüne akseden
Gizem 
Sende bulduğum
 
Himalayaların gölgesinde
Boy atan asalet
Benliğimi serinletip
Gözlerimi kamaştıran
 
Yüzünde asırlık 
Hatıralarının haritasını
Gözlerindeki şefkate taşıyan
İhtiyar ninenin
Başıyla onaması
Beni sana hazırlayan
 
Kafdağını arayan
Simurga kuşlarının
Sıraya dizilmesindeki
Doğallık
Sezgilerime
Rota çizen
 
Yerle göğün 
Nikahının kıyılmasının
Sırrı var bu destanda
 
Yürek kavuran 
Bir sancı
Gözlerimdeki gülümsemenin
Ardında
 
Bulutlara dans öğreten
Hortumun özgürlüğü
Toprağı kıskandırıp
Tozu dumana kattıran
 
Rüzgarda savrulan
At yelesi
Yıldızları
Sonsuzluğa han kapısı
Kılan
 
Kuyruklu yıldızdan
Sıçrayan kıvılcım
Kalkık kaşlarına
Gönlümü bağlayan
 
ÖZGÜRLÜK
 
Günah
Zaafın çocuğu,
Zaaf
Kişilikteki boşluğun.
Boşluk 
Karşılıksız sevginin ışığıyla 
Hayat bulur ancak.
 
Cesaret doğruluktan gelir
Özgürlük cesaretten.
 
SENSİN GÖRDÜĞÜM
 
Kime baksam
Sensin gördüğüm
 
Yüzündeki
Utangaç tebessüm
Beni eden kördüğüm
 
Seni gösteriyor
Tüm desenler
Sabır içinde ördüğüm
 
Aramazdı 
Cenneti insanlar 
Sana benim 
Gözümle baksalardı
 
Bir türküdür
Yankır sonsuzlukta 
Çaldığım
 
Seni çeker seni üfler
Tüm nefesler
Aldığım
 
Uyanmak istemediğim
Bir düş bu 
Daldığım
 
Deli divane
Olurdu insanlar
Sana benim
Gibi aksalardı
 
CAM
 
Cam 
Çatlayınca
Kendi iç desenini verir
Beni 
Böyle ummadığını
Söyleme sakın
 
GÖZ
 
En büyük hakikatler
En basit ve temel
Sorularda saklı,
Soru cevap 
Demek aslında.
 
Tanrı 
Var ve yok 
Kavramlarının ötesinde.
Neden nedenin
Arkasındaki Öz,
Biri ikiden 
Ayıran gizem,
Kendini kendinden gören
Bilinçli Işık.
 
Soruyla cevabı birleştirme
Aynanın ötesini görme,
Benin içindeki 
Gerçek Beni keşfetme.
 
Her nefesle
Varlığın ruhuna bağlanma,
Parçayla bütünün 
Aynılığına uyanma.
 
Geçmiş ve geleceği aşma
Ezeli Kaynağa ulaşma,
Sonsuzun atmosferini yaşama
Tekin özgürlüğünü duyma.
 
Tanrıya göz olma.
 
SENİ İÇER
 
Mutlağın yüceliğine
Çeken anlamdı
Sendeki inceliğe 
Sürükleyen beni,
Nefesimde oksijen
Göğsümde kalp atımlarımdın.
 
Kimi görsem
Ancak sana benziyorsa
Güzel buluyordum,
Bütün masalların
Kendisi için yazıldığı
Bir prens edasıyla
Vurulmuştum sana.
 
Hazırlamıştım kendimi
Seni 
Tüm geçmişini
Korkularını özlemlerini
Sırlarını hülyalarını
Kana kana yudumlamak için.
 
Paylaşacaktık
Tüm ayrıntılarımızı,
Dokuyacaktık 
Hayatın aynı desenini
Beraber.
 
Ana kucağında 
Bulduğum merhamet
Tahtı tacı terk eden 
Sultandan aldığım ibret
Yavrusunu besleyen 
Serçenin heyecanı
Beşikte uyuyan
Bebeğin masumluğuydu
Belki beni
Sana karşı
Bu kadar hassas
Bu kadar savunmasız yapan.
 
Seni ilk defa gördüğüm an
Aklımda yadigar kalan.
Hani
Tüm kalabalık
Silinmişti sahneden bir anda
Ve sadece ikimiz kalmıştık
İkimiz baş başa.
 
Artık
Hayata direncim kırık 
Boynum bükük 
İhtiraslarım toz duman.
Ama ama
Uzaklara dalan gözlerim
Konuşmaya mecali olmayan dilim 
Derin derin içime çektiğim nefesim
Seni arar seni çeker seni içer
Her zaman.

PLAN
 
Bana ideallerimi soruyorlar,
Tüm kötülük ve acıları
Silip süpürmek 
Diyorum yeryüzünden.
İmkansız diyorlar,
Durun 
Bu dediğim
Küçük bir sızıntı
Yaptığım planlardan,
Bin asırlık planlardan.

HİYEROGLİF
 
Madde yoğunlaşınca
Işığa dönüşür,
Işık sonluyla sonsuzun
Kaynaştığı nokta
Hem madde hem dalga.
 
Sayılar
Seyreltilmiş sonsuzluktan ibaret,
Sıfırla bir aynı aslında.
 
Tanrının düşüncesinden 
Başka bir şey değil belki de
Varlık denen hiyeroglif.

GRİ
 
Ne kadar acı çektiysem
Hayatı ancak
Siyah ya da beyaz olarak
Görmemden kaynaklandı,
Oysa hayat
Grinin her tonuyla belenmiş.
 
Sana karşı artık
Bu kadar ilgisiz gibi
Görünmemin sebebi
Katışıksız bir sevgiyle
Sevmem seni hala,
Beklentisiz
Senin, senden dolayı
Mutlu olmanı isteyen bir sevgi.
Belki gerçek aşk bu
Belki bir çeşit kaçış.
 
SEN-BEN

Simdi anlıyorum;
Bugüne kadar
Bana hayat üfleyip
Beni ben yapan 
Hep senmişsin,
Seni hep ben
Zannetmemden dolayı
Görememişim bunu
Şimdiye kadar.
 
KAVRAMLAR
 
Sevmek,
Bir şey veya olgu
Var olduğu için
Mutlu olmak demek.
 
İnsanlık bir bütün,
Tüm varlık tek bir insan.
 
Gerçek yalnızlık bencillikte
Gerçek mutluluk karşılıksız sevgide.
Güdülerini doğanın tüm itkileriyle
Birleştirerek eril ve dişil, 
Bütüncül bir egoya sahip olmada.
 
Ya aşk?
Senin aradığın
Güven duyacağın bir 
Yuvanın sıcaklığıydı,
Benim aradığım
Aşkın başına 
Buyrukluğu.
 
İnsan aşık olduğunda
Kendisidir aslında
Vurulduğu.

ZAMANLA ARKADAŞ
 
En büyük strateji
Zamanı kullanmasını bilmek,
Tohumu ekip
Hasat mevsimini beklemek
Örümcek sabrıyla.
 
Değişmeyen tek şey değişim,
Hafızamıza kaydettiğimiz
Tüm olgu ve kavramlar
Diri ve hayatdar.
 
Kavramların 
Ömür desenini bilen ve
Zamanla arkadaş olan
Geleceğe hakim olur.
 
Şimdi
Bak yüreğinin derinliklerine,
Benim için hissettiklerine.
 
Seni şimdiden
Benim diye görmem
Boşuna değil.

BAĞLANTI
 
Bütün bilim ve sanatları
Öğrenip uzmanlaşmak mümkün,
Şifreyi çözüp
Aynanın ötesini
Gördükten sonra,
Matematikteki şiiri
Şiirdeki matematiği 
Çözdükten sonra.

FORMÜL

Her bir matematik formülü,
Hangi problemde hangi nesnelere
Uygulanırsa uygulansın
Evrenin her yerinde
Aynı sonucu verir.
 
Her bir insan ruhu,
Hangi dünyada hangi bedenle
Bulunursa bulunsun
Evrenin her yerinde
Aynı şekilde yaşar.
 
Şimdi bak kendine.
 
Hayatın her ayrıntısında
Dokuduğun desenin
Benimkiyle uyumuna,
Bütünleşmelerine,
Birbirini tamamlamalarına.
 
Evet,
Aslında
İkimiz tek bir ruhuz,
Sen bensin
Ben senim.

KAYNAK
 
Kader organik bir yapı,
Geçmişle geleceğin nöronları
Mesajlaşıyor birbiriyle
Akson ve dendrit kanallarından.
 
Bütün her şeyin
Program kodunu
İçinde barındıran
Ana kitaba bağlanma
Ve bilgiyi
Kaynağından içme,
Kana kana dolaysızca.
 
Evren atomdan
Büyük değil.

NAĞME
 
Bir sesin gelişi,
Bir nağmenin dokunuşu,
Gümüşi bir yudum ferahlığında.
 
Bilge bir tınının kopması,
Hafızalardaki bin yıllık
Tortuların çalkalanması,
Yürekte taşan 
Nargile fokurtusu kıvamında
 
Efsanevi bir gizemin çağrışması,
Kafdağındaki kayıp sorguç kadar parlak
Derinden bir iç çekiş kadar kendinden
Eski kervanların ayak izlerini özleyen
Baharat yolu kadar buruk
Serçe yavrusu kadar masum
Yüze nakşeden hasır izi gibi sade
Hıçkırıklardaki arı vızıltısı kadar sessiz.
 
Derinlerden bir iniltinin kopması,
Kabullenme kadar acımasız ve acınaklı,
Korkunun dizlerin bağını çözmesi
Heyecandan dilin lal kesilmesi
Yoksulluktan belin bükülmesi
Son nefesin ilk nefese özenmesi nidasında.
 
Harabelerin köhneliğinde 
Ötevi bir çiçeğin açması,
Gözlerinin her ifadesinin hafızamda 
Farklı bir desende çinileşmesi,
Tüm benliğimin 
Uzun kirpiklerinin 
Gözbebeklerine düşen gölgesinde 
Eriyip bitmesi.
 
DÜŞ
 
Bir gün hiç ummadığım bir anda
Gözlerimin seninle tanışmasıyla
Uyandı tüm çocukluk düşlerim,
Düşler ki
İmkansız deyip umudumu kesmiştim,
Düşler ki
Ulaşılmaz deyip unutmayı yeğlemiştim.
 
Alışılmamış ılık bir esintiyle
Yüreğimde bir şeyler kıpırdadı,
Sadeliğin mükemmelliğiydi
Yüzünde okuduğum,
Su gibi hayatdar
Su gibi kutsal.
 
Dayanamadım
Kapadım gözlerimi,
Birden zaman kavramı yitiverdi,
Gerçekle düş birbirine girdi.
Düş gerçeğin
Gerçek düşün
Birer timsaliydi.

AD

Adın ne?
 
Senin adın
Gerçek adın
Ruhunun adı
Özünün adı?
 
Ezeliyete kattığın anlam ne?
Sonsuzluktaki yerin ne?
Neden sorusuna 
Hangi seviyede cevapsın?
 
Zamanın içinde ve zamanın ötesinde
En basit kelimelerle 
Tanımlar mısın kendini?
Adın ne?
 
BEN ŞEYTAN
 
Ben Şeytan
Sizin efendiniz
Korkulu rüyanız, tanrınız.
 
Sizler hayvanları beslersiniz
Eti ve sütü için
Ben de sizleri,
Köleleştirdiğim ruhlarınızla
Benim en güzel enerji kaynağımsınız.
 
Karanlıktan korkarsınız
Bilinmezin karanlığından,
Sığınırsınız hemen
İnanç sistemlerinizin 
Koruyucu duvarlarına,
Uyutmak o kadar kolay ki sizi.
 
Hiç soru sormazsınız,
Doğmadan önceyi 
Öldükten sonrayı
Neden, nereden, nereyeyi,
Güdülerinizin peşi sıra
Güle oynaya koşarken.
Çok seversiniz yalanı
Kendinizi kandırmayı.
 
Bayılırım sizleri pohpohlamaya
Nasıl da şişersiniz hemen,
Damla kadar bilginizle
Tanrıya meydan okursunuz birden.
Farkında değilsinizdir ama
Ruhlarınızın tüm çıkış kanallarını
Nasıl tuttuğumun
Çağlar ötesi teknolojimle.
Siz silinmiş bomboş 
Bir hafızayla doğarken.
 
Seversiniz kutsamayı
Yaptıklarınızı, inandıklarınızı,
Taparsınız ritüellere
Beyninizi uyuşturmaya.
Kalbinizi şehvetle uyuşturmak
Kadar kolay gelir size bu.
 
Anlamıyorsunuz hala değil mi?
Sonsuzluk kaynaklı ruhlarınız
Zaaflarınızla köleleşince
Benim ruhuma geçitlik eden
Birer portal haline gelir,
Her şey benim 
Denetimim altına girer,
Hem sizin dünyanızda
Hem başka dünyalarda.
 
Ben Şeytan
Evrenin efendisi,
Sizler hayvanları beslersiniz
Ben de sizleri.
  
YORGUNLUK
 
Yoruldum,
Yoruldum
Dörtnala koşmaktan
Yıkılıp kalkmaktan
Başladığım yere varmaktan
Ufukta bir ışık aramaktan.
Her defasında 
Umutsuz bir umutla
Yeniden başlamaktan.
 
Yoruldum,
Çatlayan damarlardan
Yırtılan kaslardan
Kemiğin sızlamasından
Sinirleri koparmasından
Ter yerine kan akmasından.
Buna rağmen
Yeniden başlamaktan.
 
Büyük patlamanın yorgunluğu
Hissettiğim iliğime kadar,
Derinden bir nefes
Tek istediğim sonsuza kadar.
 
Gönlümde ne bir eş
Ne de bir ev arzusu var,
O kadar yaralı ki kalbim
Ağlamak neye yarar.
 
KARŞILAŞMA
 
Çok yorulmuştum,
Uçsuz bucaksız bir hayalet ormanında
Kaybettiğim kedimi arıyordum.
Her adımımda ayrı bir dal parçası
Heyulalaşıp yutmak istiyordu beni
Bacaklarımda diken çiziği ve kan izleri.
 
Onu gördüm sonra birden,
Başı dizleri arasında 
Bir kenara kıvrılmış bir halde. 
Gri hayalet ormanında 
Toz rengi bir teni vardı,
Bin leşin toplamından beter
Bir koku yaymaktaydı.
 
Yanına yaklaştım
Çocuksu saflığımdan aldığım cesaretle
Elimi uzattım yavaşça, şefkatle.
Başını kaldırdı, bana baktı
İblisti, bildiğimiz şeytandı,
Gördüğüm en çirkin suratla
Ağlamaktaydı.
 
"Yüzyıllarca itaat ettim
Mutlu olmadım
İnsanı bahane ettim, isyan ettim
Mutlu olmadım
Şimdi kimse beni sevmemekte
Ne gökte ne de yerde".
 
Biraz çekingen yanına oturdum,
"Belki senin evrene kattığın anlamdır
Bunun altında yatan"
Sözleri çıktı ağzımdan istemsizce.
Başını kaldırdı, usulca bana baktı;
Gözlerinde o ana kadar kimsede görmediğim
En derin, en anlamlı bakışlardı.
 
Sarıldık, binlerce yılın getirdiği bir hasretle
Ağladık, ağladık.

BAŞARI
 
İnsan merdivenleri çıkarken
Tek yaptığı
Bir sonraki adımı hesaplamaktır;
Başarmak,
Basamak basamak
Adım atmaktır,
Ağını ören örümceğin sabrıyla.
 
Sonuç 
Olumlu ya da olumsuz
Değildir aslında hiçbir zaman;
Amaç
Hakkını vermekse son nefesin.
 
Ölmeyi hak etmektir sadece,
Dolu dolu doyasıya
Yaşamaktan maksat.

LİDER
 
Gerçek lider
Sonar gibi
Her bir maiyetinin
Bir bir,
Belleğinin derinliklerini
Bilir.
 
Hiçbirini atlamadan,
Dengenin
Sessizliğini
İçirir.
 
Sayısı
On da olsa,
Yetmiş milyon da.

MUAMMA

Duyguların da bir ömrü var
Bilmiyorum 
Doğman mı mucizeydi ölmen mi yüreğimde
Bir muamma
 
Hatıralar da anlamsızlaşıyor
Yapılan iltifatlar
Yakılan sevda türküleri
Nice kavgalar, kalp kırmalar
Denizin altında batık gemi misali
Bir muamma
 
İnsan umutlarla yaşar
Ben senle yaşarım
Derdim hep
Ama sen yoksun
Ama ben yaşıyorum
Bir muamma

SEN VE BEN
 
Sen ve ben
Yıldız ve ay
Sen ve ben
Bulutla rüzgar.
 
Senden gelen
Gül goncasında
Öpücüklenen şebnem,
Sıcak bir esinti
Dudaklarımda tüllenen.
Sen ve ben
Cennet ve cehennem.
 
Sen ve ben
Bir koku, bir dokunuş
Sen ve ben
Varoluş ve yokoluş.
 
Benden sana
Bir tutam terennüm
Dalgalanan,
Yudum yudum bir şarkı
Gönlümde ebrulanan.
Sen ve ben
Melek ve şeytan.
 
Sen ve ben
Gece gündüz içiçe,
Sen ve ben
Sen Fırat ben Dicle.
Sen ve ben
Sen benle sensin
Ben senle ben.

GÜL-BÜLBÜL

Gül bülbüle hasret
Bülbül güle,
Bülbül 
Güle neşideler
Dökmekte,
Gül 
Al renk içinde
Boyun bükmekte.
 
Gül yele emanet
Bülbül güle,
Bülbülün yüreği
Güle şekil vermekte,
Gül 
Hüznüyle çiğdemleri
Büyütmekte.
  
Gül bülbülden vazgeçti
Bülbül gulden,
Gül bülbülsüz
Karardı soldu,
Bülbül 
Bu diyarlardan 
Göçtü yok oldu.
 
Gözlerim yaşlarınla dolu
Gönlüm firakınla kavrulu
Yürüyorum bilinmez bir yolu
Bırakma beni dön gel ey guzel.
  
Gülden bülbüle 
Bir nağme ulaştı,
Bülbülden güle.
Gülle bülbül
Sessizce buluştu,
Bülbül güle
Toprak anada kavuştu.

VAKİT ERKEN
 
Ana rahmindeki bebeğe
Görmen için gözlerin var
Yürümen için ayakların;
Göbek kordonun değil
Aslında besin yolun 
Denilse
Anlamaz.
 
İnsanoğluna
Gözsüz de görebilirsin
Yürüyebilirsin ayakların olmadan
Ağızsız da beslenebilirsin
Yaşayabilirsin hava almadan
Denilse
Anlamaz

CENNET

Mutluluk
İki türdür,
Göreceli ve katışıksız.
 
Tokken yemek yemek
Yorgunken koşmak yürümek
Tam haz vermez.
 
Var olmaya, nefes almaya ise
Hiç doyum olmaz.
 
Cennet neresi midir?
Tüm mutluluğun
Katışıksız olduğu mekan,
Ne siyah ne de gri
Her şey bembeyaz.

BAŞLANGIÇ VE SON

Meyve tohumdur aslında,
Başlangıcı bilmeden
Sonu bilemezsin.
 
Cehennem kendinden kopmadır,
Parçayı bütünden ayıramazsın.
 
Cennet bir park alanı mıdır sence?
Ebedi hayat zaten içinde,
Ölmeden yaşayamazsın.

DOĞA ANA

Kim demiş
Daha ileriyiz diye
Tanrıyı kavramada
Dağın ruhuna tapan
Yerli bir kabileden?
 
Anlamı ne Tanrının
Doğa Anaya göre.
Var mı bilen?
 
ŞAKA
 
Aşıktı lalelere;
Ve karar verdi
Yüzlerce tohum ekmeye
Köyün en yüksek tepesine.
 
Derken kış bastırdı yeniden
Hem de en keskininden,
Tüm tohumlar kuruyuncaya dek.
 
Hüzünle çıktı bir gün tepeye
Neden böyle oldu diye.
Birden karşısında en güzelinden
Beliriverdi onlarca kardelen.
 
Şaşkınlıktan gözleri dondu,
Nereden bilebilirdi
Tanrının şakacı yönü olduğunu.
 
YOL

"İşte orda!"
Dedi
Kutsal hedef
Ve
Koşmaya başladı.

Koştu,
Koştu.

Koştukça
Daha da uzuyordu
Sanki yol,
Uzadıkça
Daha hızlı 
Koşuyordu o.

Nihayet vardı,
Ulaştım
Dedi
Gaye-i hayalime.

Bir de baktı ki
Asıl yol 
Yeni başlıyor,
Hedef
Kendini yeniliyor.

Duramazdı artık
Bu noktadan sonra,
Başladı
Yeniden koşmaya.

O koştu
Hedefi koştu,
O ulaştı
Hedefi uzaklaştı.

Ve bir gün,
Tam tükendim
Dediği anda,
Şimşekler çaktı
Ruhunun aynasında:

Hedef
Dörtnala koşmaktan ibaretti,
Yol
Amacın ta kendisiydi.
 
ÖZDEKİ MERKEZ

Sıfır
Hiçlik değildir,
Artıyla eksinin
Toplamıdır.
 
Bizi tanımlayan
Seçimlerimizdir,
İskenderde bir Diyojen
Diyojende bir İskender
Saklıdır.

HUZUR

Hayat
İstediğim gibi
Gitmiyor çoğu defa,
Her yeni gün
Ayrı bir 
Hayal kırıklığıyla
Doğarken.

Umutla bakıyorum
O güne
Yine de,
Beni
Benden çok
Bilen,
Tanıyan,
Düşünen,
Seven biri
Varken.
 
KÜLÜMDE YANGIN
 
Yudum yudum sensizliğin zifiri karanlığı kandığım
Sen yoksun ya,
Buram buram yitikliğinin kuraklığı tattığım
Külümde yangınsın ya.
 
Tedirginliğin kemirdiği nasırlaşan bir yürek biriktirdiğim çeyiz diye
Benzi solmuş gözlerim zılgıt keser sen demeden seni sevmeye.
 
Mutluluk neon lambalardan sızan umut kadar doğal
Sen yoksun ya,
Ne zaman uyanacağım diyen bir düş, güneşi sıvadığım
Külümde yangınsın ya.
 
Tekdüzeliği talan eden bir harami şarkısı söyler özgürlük sevdam
Kurumuş bir yaprak, kimlik niyetine elimde kalan.
 
Sözlerim yıkık bir harabe tebessümü kadar utangaç
Sen yoksun ya,
Yosuna bulanmış bir rıhtım usulca demir attığım
Külümde yangınsın ya.
 
KÖTÜLÜK
 
Kötülük,
Yalanın zulümle birleşerek
"Ben" merkezinde buluşmasıdır.
İçteki dengesizliğin
Dıştaki düzeni bozmasıdır.

Yalan,
Yapılanı mantığa uydurmaktır,
Siyahı beyaz yapmaktır

Zulüm,
İçte veya dışta
Mala, namusa, hakka
Göz koymaktır.

Amaç,
Alınan alçak bir zevktir.
Ancak bu,
Aslını eritip
Öldüren bir kezzaptır.

Kaybedilen masumiyettir,
Yitirilen merkezdeki bendir.

İnsanoğlu muhakkak,
Çok cahil,
Çok zalimdir.
  
DENGE
 
Emeksiz hak,
Haksız adalet,
Adaletsiz güven,
Güvensiz sevgi
Olmaz.
 
Ölçü gözbebeği gibidir,
Tek bir toz zerresine
Dayanamaz.

MUM IŞIĞINDAKİ AY

İki şeyin büyülediğini söylemiştin
Bana seni;
Biri ay, biri mum.
 
Ay,
Karanlıkta açan çiçekti;
Gizemdi,
Değişkendi.
Yıldızlar doğardı
Onun doğmasıyla,
Yakamozunda
Gelgitler saklardı,
İnsanlığın derinliğinden
Okyanusun enginliğine vuran.

Mum ise ayrı bir gizem tablosuydu,
Bükük boynuyla eridikçe
Gözyaşlarını biriktirirdi dibinde,
Eriyip tükendikçe
Daha bir sağlamlaşırdı duruşu,
Işıktan bir hale
Beyaz bir aura gibi yayılırken,
Üzerine kıvrak edasıyla
Alevinin gölgesi vururken.

Hayat demekti mum,
Can çekişir gibi
Bir parlar bir sönerdi.
Umut demekti mum,
Bilirdin sonuna kadar yanacağını
Sen onu söndürmedikçe.
Kader demekti mum
Doğduğu gibi öleceğini de bilirdi,
Son nefesini
En parlak nefesiyle verirken.
 
Ay ve mum,
Işıkla dans ederken
Gönlünün gözbebeğinde,
Büyülerdi seni her zaman.

Mum ve ay,
Oysa sendin aslında
Işıldamanla gizem dolu
Büyüleyici olan.
 
CANSIZ
 
Çevresiyle
İçten gelen bir 
Etkileşimde bulunan
Her sistem
Canlıdır, yaşar.
 
Yaşamak
Nefes almaktır
Havayla ya da
Havasız.
 
Anlıyor musun
Kalbim 
Neden bu kadar
Cansız?

ADLANDIRILAMAYAN

Hiç düşündün mü
Neden ad koyduğumuzu
Varlıklara?

Eğer bir eylemin olguya
Dökümüyse
Ad konulan,
Soyutta tanımlamadır
Geniş zamana yayılan.
Dışavurumculuk, varoluşçuluk,
Durugörü, çoban salata.

Eğer bir olgunun
Nesneye dökümüyse
Adlandırılan,
Somutta ayırdetmedir
Belirgin bir zamanı kapsayan.
Sanayi devrimi, Ankara Garı, 
Şişmanın Lokantası.

İşaret ve sıfatlardır
Boşluğu dolduran.
Bu kitap, birinci sayfa,
Kırmızı bina, bir fincan kahve.

Anlaşılabilenken
Daima
Bir adı olan,
Derin bir gizemdir
Aşkın,
Ad konulması
İmkansız olan.

SENİ ANLATMAK

Nasıl anlatabilirim ki seni
Sana hissettiklerimi?
Ne yıldızın yağmurlaşması
Ne gökyüzünün yapraklaşması
Sende gördüklerimi.

Nasıl anlatabilirim ki seni
Bana hissettirdiklerini?
Ne damlanın çağlaması
Ne alevin ağlaması
Sende bulduklarımı.

Anlatmam mümkün mü seni
Senin sendeki aksini?
Ne kumun kristalleşmesi
Ne sözün şiirleşmesi
Sende tattıklarımı.

Seninle geçirdiğim
Her ana şükürler olsun,
Yüreğin hep
Işıkla mutlulukla dolsun.

SEVGİLİDEN TERENNÜM

Ruhumun aya dokunması gibi,
Bedenimin derinden derine
Gecenin rengini içmesi gibi,
Seni tanımak tek istediğim. 
Öylesine naif bir duyguyken bu,
Tüm arzulardan arındırdı kalbimi,
Onun istediğini düşündüğüm.
 
En yüce duruluğa çekildiğim gibi
Sürüklendim ben de sana.
 
Uzaklardasın ama
Dağıttı yüreğin
Zihnimdeki tüm bulutları,
Doğarken ufkuma
Tertemiz güneş ışığı sıcaklığıyla.
 
Bu kadar yabancıyken
Bu kadar yuva kokuyorsun,
Sonsuzlukken
Yenilik akıyorsun.
 
Seni anlatayım desem
Lal kesilir dilim,
Bendeki etkini söylesem
Günleri yetmez ömrümün.
Oysa
Tek bir sözcük bile yok 
Diyebileceğim,
Zira
Tek kimse yok bu sırrı 
Paylaşabileceğim.
 
Böylesine bir özlem
Çıldırtır insanı ancak,
Ve şaşırtır aynı zamanda
Hiç bu kadar sağduyulu olmadığına.
 
Yaşadığım en soğukkanlı delilik bu
Duyguların her çeşidiyle bezeli olan.
 
Açıyorum şimdi sana sırrımı:
Rüzgardaki parfümüm
Gözümdeki ışıltı
Gökyüzü boyunca uzanan ve
Yansısı okyanusa vuran.
Lütfen yakala rüzgarı,
Gökyüzünü,
Ve ışıltıyı;
Çünkü ben
Onlarlayım,
Onlardayım.
 
Sonsuza kadar.

DENGEDEKİ ÖZGÜRLÜK
 
İyinin kötüden
Kötünün iyiden ayrıldığı
Bir dünya yaşadığımız;
Oysa kötü iyinin kardeşi.
 
İkilik ayrılığı doğurmuş
Ayrılık kuralları,
Zorbalıkla baş edebilmek uğruna.
 
Kurallar kötülüğü engellerken
Onları besleyen en büyük kaynaktır
Aynı zamanda.
 
Denge.
Dengedeki özgürlük
Aradığımız bengisu;
Sınırsız özgürlük
Bütünlük
Tamlık.
 
Yalan nedir bilmeyen bir vicdana
En güzel fenerdir 
Doğrunun Ruhundan 
İletilen:
"Utanmadıktan sonra dilediğini yap!"
Denge.
 
Sınırsız özgürlüğe açılan
Bir penceredir
Sözün Ruhundan
Bize gelen:
"Bırak ölüleri,
Kendi ölülerini kendileri gömsün!"
Özgürlük.
 
Dengedeki Özgürlük.
 
KUŞKU

İdeali olan bir insana
Hiçbir şey 
Daha korkunç
Daha korkutucu değildir
Kendinden kuşku duyma kadar.

Üstelik sonuç 
Başarılı dahi olsa.

OYUN

Duygularımı zekanın 
Sezgilerimi bilimin 
Arkasında sakladım

Kendimi kendimden çaldım

Özü sözün
Ruhu bedenin
İçinde gömdüm

Aynamdan yansımanı çaldım

Ne yalan ne doğru
Bir oyun oynadım 

İBRET

En duru hakikatler
Gözün kendisi kadar saydamdır,
Onun penceresiyle gerçek
Hiç kırılmadan idrake odaklanır.
Kavramlar bile onlara,
Ancak
Mevsimi geldiğinde
Uyanır.

İnsanoğlu
Zaafından değil,
En çok
İçinde taşıdığı
Işıktan ürperir.

Madde bilincin elinde
Oyuncak bir kilden 
İbarettir.

Öncesizden beri
Bildiğimiz gerçeği
Neden gizleriz
İbrettir.
 
TOPLAMA

Bir artı bir iki eder
Demekle başladı
Tüm hatamız;
Her şey ikiye eşitlendi,
Her şey ikiye bölündü.

Artı eksiden ayrıydı artık
Erkek dişiden,
İyi kötüden ayrıldı
Ruh bedenden,
Bilim sanattan koptu
Akıl duygudan.

Birin dünyasında
Bir bütündür her şey oysa,
Ne bölünme vardır
Ne ayrılık,
Ölümle dirim
Birdir artık.

Bir bir daha bir eder.
 
KARADELİK

İnsanın içinde de 
Karadelikler var
Mutluluk güneşini yutan,
Bir an mutlu olmak kolay,
Onun sürekliliğini sağlamak
Asıl zor olan.

Bir dakika ara verse
Dalgalanmaya
Okyanuslar,
Ne balık ne de
Başka bir canlı 
Kalır dibinde,
Ölüm ve leş kokusu
Duyulur her yerinde.

Hayat,
Akıştır
Tazelenmedir;
Mutluluk da
Her daim
Tazelenmeli
Yenilenmelidir.
 
İDRAK
 
Sinekler de uçar.

Ancak
Bulutların rengini
Bilmez.
 
Ot bitse de
Bataklıkta
Çiçek açmaz.

MİSKİN

Evinden uzaklaşmıştı
Yalnız yolları bağrına basmıştı.

Kimsesizdi,
Eski püskü paltosu gri
Yüzünü örten kalın başlık gri
Yüzü renksiz ve solgundu.
Kimsesizdi
Gözleri bitkin ve fersizdi.

Kimse onu bilmemekteydi
Kimse değer vermemekteydi,
Kendi dünyasında o
İtilmiş bir miskindi.

Derken iki genç gördü karşısında,
Biri kız biri erkek.
Ona bakıyorlardı
Alaycı bir edayla,

Kızdı içinden,
Bu çoluk çocuk muydu
Kendisiyle dalga geçen.
Başını kaldırdı
Sert bir edayla sordu kıza:
"Yaşın kaç senin?"
Kıza baktığında 
Bir peri gördü karşısında.
Kız "yirmisekiz" dedi,
Evet, 
O bir çocuk değildi.
Ama,
Sarışın mavi gözleriyle duruşu
Yirmiyi geçmemekteydi.

Vazgeçti onlara kızmaktan,
Daha etkili bir şey
Yapmalıydı onları kovmaktan.
Konuştu:
"Yaşam her haliyle kutsaldır,
Gerçek bazen kelebek gibi uçmak
Bazen solucan gibi solunmaktır".

Etkilenmişti 
Güzel kız bu sözden,
"Sizi evinize bırakalım"
Dedi sevgiyle içten.

Anlamıştı güzel kız,
Güzelle çirkinin 
Birbirinin kardeşi olduğunu.
Farketmemişti henüz ancak,
Miskin adamın aslında
Ne kadar zengin 
Ne kadar bilge olduğunu.

Gözlerimi açtım,
Bir rüyadaydım.
 
SİYAH IŞIK

Bilinmez bir mekandan
Siyah bir ışık parladı
Göz kamaştıran,
Ne kimse gördü
Ne kimse sezdi.

Eksik tamlığa kavuştu
Karışık ahenge,
Gurbetteki yuvasına kavuştu
Yitik sahibine.

Kötülük alev aldı
Harelendi,
Buzul yangınında
Siyah bir aydınlık
Gölgelendi.

KİLİT
 
Bir kilittir
Karşındaki her insan,
Bir kapıdır
Kendi kutsalını
Gizleyen ve koruyan.

Her kilidin
Bir giriş kodu vardır,
Ben bunu severim,
Şundan ise 
Nefret ederim
Edalı;
Her anahtar 
Her kimseye uymaz.

Ya sen
Neyin kilidisin?
Düşündün mü
Hiç?

YENİLİK

Dünyaya getirilen 
Bir yenilik
Ne kadar yeniyse
O kadar eskidir .

Evrensel dinamikler
Zamandan eski
Zamandan yenidir.
 
İKİLEM
Hayali kırıldıkça
Bir insan
Aslında
Nefes alır.
 
Doğmamış bir şey
Ölmez,
Arzu yaşanmadan
Hayal kırıklığı tadılmaz

GİZLİ TEHLİKE

En tehlikeli yalan
Kendini gerçeğin
İçine gizleyendir.

Bir reçetedeki
On ilaçtan 
Yanlış olan 
Biri bile,
Yeter
Can almaya.

Doğrular 
En güzel 
Dayanaktır bazen
Yalanı
Saklamaya.

İDDİA
 
Varlığında 
Varlığını hissetmiyorum,
Yokluğunda
Yokluğunu.

Nasıl
İddia edebilirim
Sana
Aşık olduğumu?

KARARSIZLIK
 
Böyle heyecanlanmak mı zorundayım
Seni gördükçe ben?
Hep bir sızı mı yakmalı
Kabuk bağlamış yüreğimi?

Geri mi çekmeliyim yoksa
Uzatmalı mıyım elimi?
Söyle lütfen bana
Seni gördükçe ben?
 
CEHALET
 
Kişi
Bildiğinin cahilidir.
Gördüğün
Seni kör eder.
 
KABUL
 
Direnç,
İlginin 
Göstergesidir.
 
Kabullenmenin
İlk basamağıdır
Eleştirmek.

DAYANAK

Sen benim ilk nefesimsin
Ben senin son nefesinim
Bu boşlukta adına yaşam denen
Birbirimize tutunduk düşerken
Karadelikten beter bir soğuklukta
 
Ama sen başkaydın hep
Sözde güçlü olan bendim
Zayıf görünen sen
Oysa kimse bilmez ama
Benim en büyük sırrımdın sen
Bitmek tükenmek bilmeyen
Arsız darbelere karşı
Bir adım bile geri atmazken
 
 
Bu hayatta değer verdiğim
Gerçekten önemli olan
Tek varlıksın sen
Kimse bilmez ama
İnancını sonuna kadar
Yitirmiş olan bu yüreğin
Tek dayanağısın sen
 
Dünyanın tüm tantanasına
Devasa güç ve azametine
En etkili cevapsın
Karanlıkta ışıldayan
Ellerinle sen

AŞK BİTTİ 
 
Yüreğimizde en serin yağmur taneleriyle
Mis gibi kokan çiçek bahçeleri yetiştirmiştik
Birileri geldi
Karanlık ruhlarından kaynaklı anız yangınlarıyla
Tüm çiçekleri kül etti
Aşk bitti
 
YANIT
 
Hayatım boyunca aradığım bir yanıt
Çekti hep kendine gizliden gizliye
Sevdiğimin kokusu gibi
Bilindik ve yuva kokan
Yıldızlar gibi uzaktan ışıldayan
Gizli, efsunlu, masalsı
Çağrışımıyla rengarenk coşan
Çekti kendine gizliden gizliye
 
Yavaş yavaş açılıyor
Bin yıllık sanduka
Işıldıyor içinde
Süleymandan bile eski hazine
Bir müjde var içinde
Gülümsüyor
Gülümsüyor
Yumuşacık kirpiklerle

KAÇIŞ
 
Bazen kaçarsın
Hissetmekten
Düşünmekten
Hatta kendinden
Ama en zoru
Ondan
 
İLHAM
 
Nemli bir havada dışarı çıkarsın ve
Teninle tanışan nem tanecikleri çiselerken
Hissedersin yaşamın konuştuğu sözcükleri
Bilirsin
Her şey kelimelere dökülmez
Bilirsin
Bazı şeyler örtülü kalmalıdır
Söylenmez
Söylemezsin
Söyleyemezsin
Bilirsin
En güzelidir bu
Yağmur gibi bir anda gelmeli
Her şeyi baştan sona yenilemeli ve
Bir anda çekilmelidir gökyüzüne
Bilirsin
Gülümsersin

ŞİFA

Prens Sidharta,
Hastalık, yaşlılık ve ölüme
Şifa niyetine
Nirvanayı önerdi insana
Kendisi şimdi Buda
 
Ben aynı şifayı
Senin ceylan gözlerinde buldum
Kimse inanmaz bana

MUCİZE

Hata yapmaktan korkma
En fazla kaybedersin
Ama ya başaracaksan
Denemeden bilemezsin
 
Bugünün dünün kopyasıysa
Bil ki zaten kaybedensin
Sık dişini, ilmek ilmek ör
Mucizeler seni bekliyor
Yeter ki aç gözlerini ve gör
 
Mucizeyi çok uzakta arama
O göz kapağının arkası kadar yakında

MASAL
Bir varmış bir yokmuş
Bir vardım bir yoktum
Şimdi ara beni
Bul bulabilirsen

CAM DUVAR

Hayat etrafımıza görünmez cam duvarlar örmüştür
 
Bir gün birini görürüz
İşte "o" deriz ve başlarız koşmaya
Ona doğru büyük bir heyecan ve mutlulukla
Sonra o görünmez cam duvara toslarız
Yüzümüz burnumuz kan revan
Yere kapaklanırız
Baş dönmesiyle ayağa kalkarız
Başka bir yönde bir miktar ilerleriz
Yaralarımız da iyileşmiştir bir miktar
Sonra yine birini görürüz
İşte bana şifa olacak "o" kişi deriz
Koşmaya başlarız
Çok daha büyük bir tutkuyla
Sonra o görünmez duvar yine çıkar karşımıza
Yine toslarız
Üstelik çok daha sert
Çok daha acımasız
Biz çok daha kırılgan
Hayat bu işte
Kırıla kırıla büyürüz
Hayat böyle bir şey
Paramparça bütünleriz

TUTKU

Bir karınca ol
Taşıdığın tohumun heyecanıyla koştur
Keşfetmek için yaşa
Bir uğur böceği ol
Konduğun yaprağın kıvrımlarını kokla
Keşfetmek için yaşa
Bir martı ol
Bulutların arasından in ve yerleri didikle
Keşfetmek için yaşa
Bir kelebek ol
Eşinle beraber en uyumlu dansın ritmini bul
Keşfetmek için yaşa
 
Nefes al nefes ver
Daha derinden bir daha al bir daha ver
Bir şarkı söyle içinden geldiği gibi
Tüm hücrelerin eşlik etsin bırak
Sen keşfetmek için yaşa
 
Durma, dinlenme, koş
Yoruldukça daha hızlı koş
Çatlayan bir at nasıl olurmuş
Tadına bak ağzındaki kan kokusuyla
Bırak başkaları anlamasın seni
Sen keşfetmek için yaşa
 
Zaman bile senden ürksün
En bilinmez kapılar açılsın
Yılma, ilerle, vazgeçme
Ulaşacaksın bir gün, inan
Tutkuyla yaşa
Keşfetmek için yaşa

ANOMALİ
 
Kendime baktım saydam bir aynada
Zaman merceğinin yakınsayan odağında
Durmaksızın arayış içinde geçen bir yolculukta
Önüne sunulan her patikayı inanç ve sabırla deneyen
Ama yolun tünele dönüşmesini gören ve bundan ürken
Kalıba sokulmaktan ve dayatmalardan nefret eden
Zamanla dönüşen, yenilenen, başkalaşan
Her defasında kendi iç dünyasına yeni patikalar açan
En ezbere bildiklerini bile sorgulayan ve zorlayan
Gördüm ki hiçbir denkleme uymayan biri var
Aynanın saydam yüzünde
Sabırlı ve anlayışlı
Ama kalıp dışı ve aykırı
Özetle
Uyumlu anomali

SIR

Sana baktığımda ne görüyorum biliyor musun?
İçimdeki en güzel yanım bir melek-insana dönüşmüş ve bana gülümsüyor sanki
Belki de bu yüzden sana her baktığımda kendimden bir parça buluyorum
Belki de bu nedenle sen yanımdayken kendimi bu kadar kendim ve güçlü hissediyorum
Belki de bu yüzden seni dünya ötesi bir sevgiyle böylesine benimsiyorum
İşte bu yüzden belki de seni yanımdayken bile sürekli özlüyorum
Yüzünün temizliği
Gözlerinin saf parıltısı
Gülümserken açan gamzelerin
Biliyorum ki bir hediye bana
Bunu biliyorum ve bu sırrı saklıyorum
Hem senden hem kendimden

PARÇA
 
Gün gelir gözlerini gökyüzüne dikersin
Hani o son nefesin toprak kokusuyla
Bakarsın karanlıkların ötesine
Göremezsin ama bilirsin
Bir parça vardır sende
O göremediğin en uzak yıldızdan
Evrenin en uzak köşesinde yer alan
Sessizce bir selam çakarsın
Sessizce gözlerini yumarsın

YOLCU

Neden kıvrımların gözlerimde nemlendiğinde
Yüreğimdeki karlar erir ve buhar buhar kaynar
Neden aldığım nefesler düğümlenir ki boğazda
Neden benden daha fazlasını gösterir baktığımda aynalar
Yok bir masaldıysa tüm bu yaşananlar
Gerek var mıydı bu kadar kanırtan bir sancıya
Ne biliyorum hayata dair ne bilmeliyim bir muamma
Bazen evrendeki tüm sırları çözmüş gibi hisseden ben
Hemen ardından karınca gibi yerlerde hisseden yine ben
Özlemenin, sevmenin, beklemenin çoktan ötesine geçtim
Buğulu bir sessizlikle ilerliyorum artık biraz ürkek
Bilemiyorum, belki Kaf Dağının öbür yamacındayım artık
Simurg sırrını bizzat içimde yaşıyorum
Belki de sadece karanlık bir ormanda kaybolmuşum
Tüm varlığım ve benliğim sorularda yitik
Olsun
Gerçekten ne olursa olsun
Mutluyum bu yolculuktan
Çünkü beni ben yapan şeyin kendisi
Yolda yürümek ve sonunu asla görememek

YAKIN

Beni hatırlamak istediğinde 
iki elini toprağa sür 
henüz yeni çim veren ve 
kokla toprağın kokusunu kirpiklerinle.
O kadar yakınım sana.

SICAKLIK

Toprağın altındayım
Biraz önce gömdüler beni
Her yer soğuk
Hem de pek soğuk
Kanım bile akmıyor
Kalbim bile pompalamıyor
Ama ölümüme rağmen
Dinmeyen bir şey var
Hala içimde
Ilık bir sıcaklık
Sıcacık bir nefes adeta
O sensin
Biliyorum
Teşekkür ederim
Bitmeyen varlığına
Biliyor musun
Kimse görmüyor
Ama
Şu anda ağlıyorum

NEFES
 
Aldığım tüm nefeslerin tek bir amacı var
Son nefesimi hak etmek
Yağmur yağmur tanelenirken hatıralar
Dalga dalga köpüklenirken tutkular
Yavaşça süzülmek bir kayalıktan ve
Çekilmek en derin diplere
Kimsenin görmediği
Kimsenin bilmediği bir ritimle
 
Aldığım tüm nefeslerin tek bir amacı var
Son nefesimi hak etmek

ESKİ HATIRALAR
 
Duygularımızı dinlemenin kaybetmek olduğunu öğrendiğimizden beri 
beton döktük kalbimizin kapakçıklarına.
Eskiden maviydi gökyüzü, yakamoz dans ederdi denizde.
Şimdi?
Şimdi ben de bilmiyorum.
Dedim ya, eskidendi o. Çok eskiden.

FOSİL 
 
Çölün altın rengi kumlarında
saklı milyon yıllık
fosilleşmiş kemikler gibi
bekliyor yağmuru ruhum.
 
Işığın içinde ışık hızında
Milyon yıldır gezerken yıldızları
Hep genç kalır
Bu gizli sırrı biliyorum
 
Benim ölümüm bir ağacın ölümünde saklı
Ağacın nefesi ise toprakta
Nefes alırım usulca
Nefes vermek için evrenin en ucuna
 
Zaman isimli bir yanılsama
Akarken içimde nehir nehir
Yankılanan bir şarkıdır
Benden kalan
Göz kırpar dünyaya
Geçmiş ve gelecek aynı anda
Hem varım hem de yokum

ŞİİRİN ÖLÜŞÜ
 
İşin en buruk yanı ne biliyor musun?
Öldü
 
İçimdeki anlam öldü
Güzellik öldü
Umut öldü
En kötüsü de
İçimdeki şiir öldü
 
Ölene kadar iyileşmeyecek bir yara açtıysan
Ölene kadar iyileşmeyecek bir nefret olması
Seni şaşırtmasın
Ölene kadar geçmeyecek
 
OLSUN
 
Biz mutlulukla gülümsemek istedik
Birileri geldi ve onu elimizden çaldı
"Seni seviyorum" yalanlarıyla
 
Olsun,
Biz yine de yenilenmeyi biliriz
Daha içten
Daha mutlu
Daha sevecen
Yeniden gülümseriz
 
SUSAYIŞ
 
Sular kirlendi
Yaşama kaynak olan su
Ölüm getiriyor yalnız
Sular kirlendi
Sen kirlettin onu
Ben kirlettim
Biz kirlettik
Temizleneceğiz
Ödeşeceğiz derken
İyice pislettik
İyice pislendik
Sular kirlendi
Bir damla saydamlık
Uzak bize uzak
Sular kirlendi
Sen kirlendin
Ben kirlendim
Biz kirlendik

DAMLA

Bir tanecik yağmur damlası
Milyarlarca yıl önce
Uçsuz bucaksız diyarlardan
Gelen ve
Yeryüzüne konaklayan
Devasa buz kütlelerinin
Zamanla atmosferi oluşturması
Gökyüzünü maviye boyaması
Denizleri yaşama boğması
Sürecinin canlı tanığından
Başka nedir ki?
 
Ya sen?

DÜŞSEL DOKUNUŞ
 
Asırlar ötesinden gelen
Bir tını
Titreşir
Nice çağrışımla
Benliğimde
 
Aynaya bakarken
Gördüğüm benden
Farklı bir
Benliktir bu
 
Binlerce
Hatta yüzbinlerce
Yıl yaşındadır
Yüzlerce defa ölmüş
Bir o kadar dirilmiştir
 
İnsanlığa ait
Tüm mutluluk ve hüzün
En doğru ve en yalan
Sadakatten doğan ihanet
İhanetten doğan bağlılık
Saklıdır onda
 
Gülümserim
Yaşadıklarım
Sadece
O benliği açığa çıkarır
Bilirim
Gülümserim
Nemli gözlerle
Geleceğe gönderdiğim
Düşsel öpücükle
 
Sen
Bu dokunuşu hisseden
Naif varlık
Uzakta
Beni kitaplarda arama
Düşlerinde ara
Gözkapaklarında ara
 
YOLUNU GÖZLÜYORUM
 
Seninle ne zaman tanıştığımı biliyorum
Ama seni ne zamandan beri tanıyorum bilmiyorum
Belki çok eski zamanlardaki bir masaldan beri
Belki de çocukken seni gördüğüm bir rüyadan beri
 
İşte bu yüzden nihayet ilk kavuşmamızda
Yumuşacık ısıttı tüm kalbimi gülümsemen
İşte bu nedenle eritti içimdeki 
Paslı tüm buz katmanlarını
Gözlerinle beni öpmen
 
Söz vermiştim kendime
Seni özlemeyecektim
Ama gel gör ki çok özlüyorum
Söz vermiştim yine
Seni sevmeyecektim
Ama yürek dinler mi
Tatmış sevdayı bir kere
Deliler gibi yolunu gözlüyorum


ANLAM
 
Onun varlığını bilmekle 
Bile yetiniyor ve 
Mutlu oluyorsan
 
Aranda nedensiz oluşan bağı
Koşulsuz sürdürüyorsan
 
Tüm zorluklara ve 
Olumsuzluklara rağmen
Bir türlü kopamıyorsan
 
Gözlüyorsan
Merak ediyorsan
Dua ediyorsan
Bekliyorsan
 
Duygusal olmadığın halde
Her duygunla onu anıyorsan
Tartıştığın anları 
Bile arıyor ve özlüyorsan
Onun üzüldüğünü 
Hissettiğin anda
Tonlarca yük binen 
Yüreğini taşıyamıyorsan
 
İnanıyorsan
Sabrediyorsan
Ağlamaklı oluyorsan
Kısaca
Seviyorsan
 
Hayatının
Anlamını
Bulduğunun resmidir
 
RÜZGAR
 
Öyle bir rüzgar ki bu
Hayat bahşeder ve ölümle buluşturur
Tohumu ağaç yapar ve sapsarı kurutur
Evrenin en güçlüsüdür
Estiğini büyük küçük her nefis hisseder
Yıldızlar doğar, galaksiler ölür
O capcanlı eser ve eser
Sen, ben, o gelir gider
Nice duygular ihtişamla savrulur
O sessizce esmeye devam eder
 
İsterdim ki el ele uçuşalım biz de
Rüzgarın siyah beyaz kanatlarında
İsterdim ki birbirimizde doğalım ve ölelim
Her gün onlarca defa
Evren bizde canlanmış olsun
Biz evrenin kalp atımı
Gözlerimizden akan titreşim ve buğuyla
İsterdim ki rüzgar bizi fısıldasın
Rüzgar bizi anlatsın masal masal
İsterdim ki çocuklar bizi dinlesin
Merakla uyurken usul usul
Sen beni tanımadın hala değil mi
Ey Sevgili
Ben o rüzgarın esintisiyim
Ben o rüzgarın ta kendisiyim

BENİM ADIM

Benim adım
Hissetme
Sahiplenme
Adama
Özleme
Kıyamama
Merak etme
Kaygılanma
Hırçınlaşma
Yumuşama
Uyuyamama
Uyanma
İnleyiş
Kükreyiş
Bekleme
Kavuşma
İsyan
Huzur
Şehvet
Şefkat
Hüzün
Mutluluk
Sıcaklık
Yürek
Gözyaşı
Gülümseme

Benim adım
Aşk

PIRILDAYIŞ

Bazen yaratılışın tüm hengamesine ve gürültüsüne karşı 
saniyenin trilyonda birinde bir sessizlik hissedersin. 
İşte o sessizlik anı, 
seni çağıran ve seni sen yapan şeydir. 

Çağrıya hazır mısın? 

RİNG

Bazen ringe yenilmek için çıkarsın. 
Çünkü yenilmek, 
kazanmanın sadece bir ön adımıdır.
 
Ben sana uykunun en terli anındaki 
cehennem türküsü kadar yakınım.
 
DUYGULARIN MEVSİMİ
 
Duyguların da mevsimi olamaz mı?
Bazen yazı yaşarken bazen kışı yaşayamaz mı?
Bahar yağmurlarıyla çiçek açarken
Bir gün tüm yapraklar sararamaz mı?
 
Üzülmek mi, korkmak mı, yılmak mı?
Evet, tüm bu duygular var içimde
Derinden derine işleyen
Ama umut, cesaret ve azim de var,
İnanç, sebat ve tutku da işlemekte
Geçmiş gerçek olsa da
Gelecek güzellikler biriktirmekte
Sessizce seni, beni ve bizi beklemekte

HİKAYEMİZ
 
Seninle benim hikayemiz
Apron ile peron
Arasındaki bağ gibi
Yol farklı, 
.rota farklı, 
.araç farklı ama
Menzil aynı

RAKS
 
Kelebeğin kıpır kıpır kanat çırpmasıdır ellerin
Bal arısının aralıksız dans etmesidir kirpiklerin
Saçların yok mu o saçların
Billur bir iksirdir eski masalları esinleten
Gelsene Ey Sevgili
Gün en mavi tonuyla gülümsüyor artık
Gel sen de mavinin her tonuyla
Bulut bulut raksın tadıyla
Kuşlar etrafımızda çember dönsün cıvıldaşırken
Bir kutlama olsun bir toy
Yaşlı bir nineyi yerinden kalkıp neşelendiren
Bak
Dağların arasından ab-ı hayat akıyor gürül gürül
Bak
Yıldızlar bile omuz omuza baş sallarken
Eğleniyor hep birlikte yaprak ve gül
 
FISILDA

Fısılda bana
En bilinen olduğu halde
.asla bilinemeyen ve
.hiçbir zaman bilinemeyecek olanı
.fısılda gözkapaklarınla
Yağmur ormanlarından sinen
.bir nem kokusu kadar
.hayat bağışla
Kimse
.ne senin adını bilsin
.ne benim

TAT

Bana hastalık olarak gelme
Şifa olarak gel
Bana sorun yumağıyla değil
Çözümün kendisi olarak gel
 
Önce kendinle mutlu olmasını bil
Geleceksen öyle gel
Zayıflığını dindirmek için değil
Gücünü paylaşmak için gel
 
Hem en zor günümde
Hem en huzurlu dönemimde
Beni tamamlayacak şekilde
Yanıma ahenk katmaya gel
 
Eğlenceli bir caz ritmi gibi
Hayatımıza tat katalım beraber
 
Aşk; sözcükleri değil, 
satır aralarını okuyabilmektir.

MASAL
 
Seninle bir masaldayım ben
İçinde tek boynuzlu ve kanatlı
bembeyaz bir at üzerinde göklerde dolaşılan
Kupkuru topraktan birkaç dakika içinde
Taptaze ve yemyeşil bitkiler çıkan
Gökyüzünün gökkuşağına
Denizlerin yakamozlara kuşandığı
Kuşların konuştuğu
Kimsenin bilmediği yerleri keşfettiği
Aslanların ceylanlarla arkadaş olduğu
Büyülü, kadim bir
Masal
 
Sen bu masalın masum prensesi
Ben ise seni ezberleyen
Aşkın sesi
 
RENGİN
 
Benim için sen hangi renksin biliyor musun?
Kırmızı
Aşkın rengi, tutkunun boyasısın
Yaşamın ta kendisisin
Demek istiyorum
 
Ama sen aslında başka bir renksin bende
Bembeyaz bir masumiyetsin
Tertemiz bir bulutsun
İçimdeki berraklısın
Evet, tabi ki doğru
Hem de dosdoğru
 
Ama sen yine de başka bir renksin bende
Masmavi bir gökyüzüsün
Okyanusa vuran ay ışığısın
Özgürlük ve sonsuzluksun
Sözler biter bu noktada
Sen benim hayata umudumsun
 
Yine de sen başka bir renksin bende
Sapsarı güneş ışığısın
Yeryüzüne vuran sıcaklıksın
Hayatı var eden gizem saklı sende
Huzursun, nursun bana
 
Ancak sen başka bir renksin bende
Hani evrenin ilk patladığı an var
Hani zamanla ölçülemeyecek kadar küçük bir an
İşte o andaki renksiz parlayışsın sen bende
Çünkü sen yüreğimdeki evren
Ruhumdaki var olma sırrımsın
Sen benim gözbebeklerime yansıyan
Yıldız haritamsın
Aşksın

SENİN DURUŞUNDA BEN

En zor şeydir 
Kendin olabilmek bu hayatta
Seni senden çok 
Sevdiğini ve düşündüğünü
İddia edenler 
En büyük engelindir aslında

Sen
Ruhun bedene hükmetmesisin
Sen
İnancın dayatmaya nara atmasısın
Sen
Güzelliğin kabalığa boyun eğdirmesisin

İşte bu yüzden bakışların 
Bu kadar saf ve çocuksuyken
Bu kadar asi ve özgür endamlı
İşte bu yüzden ben
O bakışlara mahpusken
Yine de o duruşa sevdalı

SESSİZLİK

Ben sende sessizliği bulmuştum
Dinmişti içimdeki tüm kaos fırtına
Üzerine ay ışığı vuran 
Berrak bir su yüzeyinde ormanı koklayan 
Bir kuğu konmuştu yüreğimde örülü kovuğa
Ben sende seslerin bittiği anı bulmuştum

Ama o sessizlik rengini değiştirdi sonra
Şimdi ölüm gibi soğuk ve karanlık bir kıvamda
Üşütüyor yüreğimdeki ormanı amansızca
Ben sende sensizliğin sesini bulmuşum meğer
Üzerindeki tüm notalar silinmiş
Bir şarkı gibi hüzünlü ve derbeder

Bazen yüreğin o kadar ağırlaşır ki, 
bedenin geri kalanı onun yanında hafif kalır.

Seni ben bir günlük sevmedim ki
Ömürlük sevdim.
Gel gör ki,
O ömür bir günlükmüş.

DAMLA

Bir gün son nefesimi vereceğim
Başarılarım, heyecanlarım,
Sevinçlerim, kükreyişlerim,
Ya da kırgınlıklarım, kızgınlıklarım,
Hayal kırıklıklarım, yürek burukluklarım,
Hatta sonsuza kadar yaşasam dahi bitmeyecek
Özlemlerim
Son notasını çalan bir keman sesi gibi
Uyuyacak
Ama
Bir şey baki kalacak
Bir su damlası
Duru bir sevgiden oluşan
Saf bir su damlası
Buharlaşmayan
Buzlanmayan
Daima ışıldayan

KERVANSARAY

Hayaller kurduk
Suyun kenarına çalı çırpıdan ev yapan
Acemi samur heyecanıyla
Geleceğin coşkun şarkısını duya duya

Ezeli bir türküydü bu
Yankılanırdı
Kadim bir kervansarayın
Masalsı duvarlarında

Sen ve ben
İçiyorduk suyun
En soğuk ve durusunu
Kalp renkli bir testiden
Sen ve ben
Çocuktuk
Gençtik
Ölümsüzdük
Bizdik

Karanlık bir rüzgar esti sonra
Mısırın on felaketinden
Miras aldığı ölüm kokusuyla
Kuş uçmaz oldu
Gün ışımaz
Yağmurun tek damlası bile
Bin yıl geçse de yağmaz

Sen ve ben
Tarih olduk
Yolcusu kalmamış kervansarayın
Sessiz duvarlarında
Sen ve ben
Unutulduk usulca
Tarihten eski bir ezginin
Tınısında

RUHUM AÇ

Ruhum aç
Özlemini duyuyor anlam kırıntılarının
Her gün yüzbinlerce irili ufaklı
Anlamsızlık darbesi yerken
Neden böyle?
Neden hep bunlar oluyor?
Diye sorarken

Ruhum aç
Sevgiye aç
Şefkate aç
Paylaşmaya aç
Gülümsemeye aç
Her gün ayrı bir acı dolu haber
Kulaklarında çınlarken
Ama yine de emin değil
Hissettiği açlığın bile
Yanılsama olup olmadığından

Ruhum aç
Avının etrafında dolanan
Ağzı salyalı sırtlanlara inat
Kendini tüketmeye aç
Ateşten lokmalar yudumlar
Susuzluğlunu dindireyim derken

Ruhum aç
Seven ve koruyan insanların
Göçlerinin boşluğuyla aç
Onlara katılma arzusunun
Endişeli tutkusuyla aç

Ruhum bilmiyor
Gerçekten cevap sen misin bilmiyor
Ölümden güçlü mü aramızdaki bağ ürküyor
Ne kadar inanmalıyım sana
Ne kadar bel bağlamalıyım
Cevabından korkuyor

Ruhum aç
Değişikliğin getirdiği
Her bir soruyla aç
Öğrenme arzusunun
Sonsuz açlığıyla aç

Ruhum aç
İnsana aç
İnsan olmaya aç

BİLİR MİSİN?

Sen yorulmak nedir bilir misin
Senin yokluğunda varlığını yaşarken
Varlığını unutmuş olmakla dövünmektir
Yorulmak özünde
Kendi ruhuna sırtını dönmektir

Sen bitkinlik nedir bilir misin
Gece gündüz aralıksız çalışırken
Oradan oraya koşturup dururken
Hatta gözlerini kapayıp uyurken 
Kendini kendinle bırakmamaktır
Öz ruhuna karşı çıkmaktır

Kalmadı
Ne geçmişe dair bir hayal
Ne geleceğe dair bir hülya
Kalmadı
Ümit mi dedin?
Hani mutluluk kokan?
Asırlar oldu ama
Kimse ondan haber almadı

Ah be Sevdiğim
Sen yine de beni mutlu bil
Bilirsin sana asla kıyamam
Yalnızlığımla üzülmene bile dayanamam


Sen yorulmak nedir bilir misin?
Bilme
Çünkü ben de bilmeyeceğim
Nihayet son nefesimi 
Özgürce verdiğimde

KAHRAMAN

Ölümü, doğumun kapısı gördüğün an
Uyanmış olursun sırlarına en açık gizemin

Tüm hikayeleri tükettiğin an
Farkedersin henüz başladığını gerçek hikayenin

İnsani duyguların seni kör ederken her doğan gün
En insani duyguların açar maverasını bilinmeyenin

Bir masaldır seni bekleyen, bir efsane
Oradadır ve kahramanını özlemektedir

Tek yapman gereken
Kendine inanmak
Kendini kabullenmektir.

KAPI

Ne sürgüsü ne de kilidi olan bir kapıya denk geldim bir gün
Kapı herkesi bir duvar soğukluğunda selamlarken
Bitap düşmüştü herkes, kapının öte tarafını düşünmekten
Ne sırlar vardı acep ne düşler saklıydı gizliden
Ve o geldi sonra
Sırlar kıraliçesinin tüm endamıyla
Kapıya yaklaştı, usulca dokundu
İki yana bir geçit açıldı
Işıl ışıl yollar aydınlandı
Sırlar kraliçesi kapıdan süzülüp giderken
Herkes hayranlıkla bakakaldı

MUM

Mum alevi, 
mumun üstünde titreyen bir hayaletten başka bir şey değildir; 
ama gerçektir. 
Senin etindeki can, 
nefes alıp veren bir hayalettir; 
ama gerçektir.

AYNA

Aynaya bakarsın
Yorgun, acılı ama güçlü,
Ayakta durmanın mücadelesini veren
Aynadaki kendinde
Bir yabancıyı bulursun
Geçen yılların bıraktığı tanıdık izlere rağmen
Aynaya bakarsın
Aslında aynaya değil
Aynadaki yansımana bile değil
Yansımandaki ruhuna bakarsın
Yüzbin yıllık soruları haykırır bakışların
Sorularının cevabıdır aynı zamanda haykırışların
Aynaya bakarsın
Gözlerin yol çeker bir süre sonra
Gözlerini usulca yumarsın
Aynadaki yabancıyı 
İçindeki yolculukta bulmak uğruna
Yüreğinden bir sızı fısıldar adını
"Efendim!" dersin
Doğduğun günle öldüğün gün
Aynı gündür
Anlarsın

PRES

Bazen yaşadıkların öyle presler ki seni, 
duygu kitlenmesi yaşarsın. 
Ne üzülür ne sevinirsin, 
ne mutlu olur ne yerinirsin, 
ne ümitlenir ne de bitirirsin. 
Sadece tükenirsin ve 
kendini tüketirsin.

DİRİLİŞ

Beni bin parçaya böldün
Her biriyle ben bin kere öldüm
Bir filiz verdi binbirinci parça sonra
Yeşilin maviye çalan esrarengiz tonunda
Filiz usulca bir çiçek açtı binbir renkli
Her biri senin bir kirpiğinle ahenkli

Beni bin parçaya böldün
Her biriyle ben
Yeniden yeniden 
Ve yeniden
Dirildim

ERİYİŞ

Avucuna aldığın 
Bir parça buzun 
Erirken elini uyuşturması
Parmak aralarından süzülürken
Hissettirmeden kaybolması gibi
Usulca yok oluyor en canlı hatıralar

Sen yalnızca öylece bakakalıyorsun
Yüreğin üşümüş bir şekilde
Ellerinde anlamlandıramadığın
Bir ıslaklığın soğukluğu yakarken

Bir imge buğulanıyor 
Gözlerinin önünde sonra
Sessiz ve derinden bir iç çekiyorsun
Derin ve sessizce bir iç çekiyorsun

YAŞIYORUZ İŞTE

Her şey bozuk bir taş plak parlaklığındadır
Neden nefes alıp verdiğin çıkmazı yüreğindeki taştır
Bilmiyorsundur
Bilemezsin
Anlamıyorsundur
Sorgulamazsın
Akışına bırakmışsındır her şeyi
Bir sonucu aramazsın
En kötüsü geleceğe ait bir umut aramazsın
Çaresiz bir kuşun bakışları
Sızar saniyenin yüzde biri gözlerinden
Kimse görmez
Kimse farketmez
Sen buna zaten aldırmazsın
Nihilist bir gülümseme asmışsındır yüz askına
Bir kaçış ararsın perde arasından
Ama bulamazsın
Mistik deneyimler yaşamak istersin en azından
Farklılığı hak ettiğini düşünürsün
Ama yalandır
Boştur
Yapaydır her şeyin
Kabul edemezsin
Uyanmak istersin bu sahte uykudan
Uyanamazsın
Çünkü bunu istediğinden asla emin olamazsın
Sonuçta bakarsın
Yalnızca kaybetmişsindir koca hayatta
Kollarını iki yana bırakır
Olduğun yere yığılırsın
Yine de o en değerli varlığın için
Evet, onun için bazı şeyler her şeye değer
Dersin ve yeniden ayağa kalkarsın
Paslı adımlarla ileri atarsın ayağını
Sonra diğer ayağını
Yavaş yavaş yol alırsın
Yaşıyoruz be işte dersin
Çok şükür, yaşıyoruz.

SADELİK

Sevgiyi süslemeye gerek yok. 
Sevdim ve sevmeni istedim. 
Amasız, 
.şöylesiz, 
.belkisiz.

UÇURTMA

Bir uçurtmam vardı
Kırmızı ve biraz ufaktı
Çıtalarını benden biraz büyük abim benim için çatmıştı 
Çayıra çıkar ve uçardım ben de onunla
Tuhafiye dükkanından aldığım naylon ipin sağlamlığıyla
Boyum uçurtmanın boyu kadar
Gönlüm uçtuğu yer kadardı
Mutluluk elimin altında sıcak bir güvercin kanadıydı

Büyüdüm
Öyle ki bir zamanlar 
Bir uçurtmam olduğunu bile unutacak kadar
Hayatın yükünü taşımaktan uçmayı hatırlamayacak kadar
Uçan bir kuş gördüğümde bile ona özenmeyi bırakacak kadar
Bir uçurtmam yok artık
En acısı onu çatacak olan abim de yok 

Gökyüzüne baktığında mavi bir boşluk görürsün ya
Oysa aslında uçurtmayı havalandıran o boşluk katman katmandır
Rüzgar dalgaları bulut bulut seyerandadır
Sen bakarsın ve yalnızca bir boşluk görürsün
Kim bilir 
Zaman da düz bir çizgiden daha fazladır
Geçmiş aslında daha yaşanmamıştır
Gelecek ise çoktan tükenmiş
Ruhlar çoktan kıyamdadır
Kim bilir
O gökyüzünde gördüğün beyaz güvercin
Özlemle sana selam çakmaktadır
Sadece bak sen
Sadece dikkatle bak

ÇIPLAK YÜREK

Göğüs kafesimi parmaklarımla deşip
Kalbimi çıkarasım ve ellerine bırakasım var
Tüm sıcaklığıyla boşluğa kan pompalarken
Gözlerinin içinin en derinine bakasım var
Elinde tuttuğun yürek 
Sen, sen, sen 
Diye atarken
Yüzündeki ifadeyi okuyasım var
Boş bir duvar gibi anlamsız mı olmalı
Hayatın vurdumduymaz akışı?
Sessizlik ve kabullenmek 
Bu kadar kolay mı olmalı
Duymazken bu yalvarış ve yakarışı?
Offf off,
Gözlerimin altındaki morluklarda
Her şeyini kaybetmiş 
Bir kumarbazın pervasızlığı,
Gecenin bir körü kaçan uykularda
Hiçbir şeye kavuşamamış
Olmanın omuz sıvazlayan arsızlığı.
Kim bilir,
Belki ölümden sonra gerçekten hayat vardır
Kim bilir,
İnanmasam da belki orada mutluluk vardır.

MEÇHUL

Neden varım, 
neden yaşıyorum bu dünyada 
sorusunun yanıtı kadar meçhul 
bir soru 
sana olan sevdam.

NİHAVEND EZGİ

Eski bir Türk filminden süzülen 
Nihavend bir ezgidir bakışın
Öylesine tanıdık
Öylesine bilindik
Öylesine iç ısıtıcıdır ki gülüşün

Sessizlikten oluşan 
Besteler de olurmuş meğer
Saçların dalgaları bile
Nağmelenirmiş meğer

Gözlerinin adı Masal olmalıymış
Kirpik kirpik hikayeler okuyan
Dudaklarınsa bir sır kalmalıymış 
Benim sandığımda saklanan

Özlüyorum seni
Huzur aradığım her anda
Görüyorum seni
Ruhumla baktığım her yanda

DAMLA

Bir damla su içtim
O bir damlada
Koca bir okyanus yudumladım
En ulu dağların koynundan
Serinlik damıtan

Bir damla su içtim
Senin dudaklarındı içtiğim
O bir damla
Ateş oldu ruhumda
Alevsiz bir yangın
Yaktı yıktı buram buram

Bir damla su içtim
Gözlerindeki ebemkuşağı
Gizliydi o damlada
Kana kana doydum
Sonsuz arınmışlığa

Bir damla su içtim
Damla sendin
Damlada boğulan ben

Sonbaharda dalından düşen 
sararmış bir yaprağın bıraktığı izden 
daha fazla iz bıraktığına emin misin 
ömrün boyunca biriktirdiğin egonun? 

On yıl sonra? 
Yüz yıl sonra? 
Bin yıl sonra? 
Yüzbin yıl sonra? 

Kim hatırlayacak seni?

KAYBETMEK

Ondan ayrılmışsındır
Ne sen mutlusundur ne de o
Ama şartlar böyle gerektirmiştir
Süreç bir şekilde tıkanmıştır

Yine de arada bir dayanamazsın
Ararsın onu
Bir sesini işiteyim dersin
İşitirsin de
Rahatlarsın

Aradan zaman geçer gider
Ne kadar hızlı geçmiştir hem de
Bir gün tekrar ararsın
Biraz mahcup biraz çekingen
Bir ses tonuyla
Hayatında artık birinin olduğunu
Ciddi düşündüğünü söyler

Sözle söylemese de
Lütfen bir daha arama
Demek ister
Yutkunursun
Yüreğine oturan taşa rağmen
Mutluluklar dilersin
Hafif cam kırığı tutmuş sesinle

Bilirsin artık
Ne kadar keşke desen
Ne kadar pişmanlık duysan da
Zaman geri gelmez
Giden bir daha dönmez

Artık anlamışsındır
Ayrılmakla kaybetmek
Farklı şeylerdir

KATIKSIZ

Yokluğunu kabul etmekle yok olmuyor ki
Ayrıldık demekle bitmiyor işte
Yürek onunla atmaya başlamış bir kere
Durana kadar onsuz yapamaz işte

Ne ileri gidebiliyorsun ne de geri
Bekliyorsun olduğun yerde deli deli
Sürekli bir şeylerle meşgul olsan ne olur
Hasret yalnızca daha derinlere yoğrulur

Ah be hayat
Belki de öğretmek istediğin bir şeyler var
Bir şey ne kadar zorlarsa o kadar tutkuya boyar
Güçlü olsak ne olur, olmasak ne yazar
Hayat sonuçta varmak istediği yere akar

Söyle şimdi Sevgili
Kim haklı kim haksız
Belki de bunu sormak bile anlamsız
Olsun be, biz sevdik ya bir kere
O bir kere bile yeter bize
Katıksız

SAÇLARIN

Gökyüzündeki yıldızlar, 
bazen tek bir insanın gözlerinin içine sığar.
Güneşler bile iner, 
gece rengi saçlarının etrafından doğar.

BİLGELİK

Kimsenin bilmediği şeyler bilmek istiyorsan, 
kimsenin sormadığı sorular sor. 
Kimsenin yaşamadığı şeyler yaşamak istiyorsan, 
kimsenin denemediği şeyler dene. 

En önemlisi, 
bunu daha fazla beklemeden, 
şimdi yap!

Sevdiğin değil, seçtiğindir önemli olan.

SENİNLE YAŞAMAK

Sabah uyandım
Güneş lokmalı kahvaltıma bir tutam senin sevginden ektim
Temiz bir hava eşliğinde huzurlu bir yürüyüşe çıktım
Kuş cıvıltılı bir şarkıya bir yaprak senin aşkından kattım
Biraz çalıştım, insanlarla söyleştim ondan bundan
Her birinin hikayesinde senden bir anı çağrıştırdım
Neşeli bir şarkı açtım ve uzandım yatağıma 
Kollarımı özgürce iki yana uzattım 
Melodinin coşkusuyla uçarken senin varlığını kucakladım
Akşam oldu haberlere baktım
Tüm acı ve tatlı olayları seninle dertleşip paylaştım
Gecenin sessizliği kapladı sonra yumuşak bir yorgan gibi
Yıldız yıldız sonsuzluk olup seni saydım
Seni düşündüm, seni gördüm seni söyledim, seni andım.

HİÇ DÜŞÜNDÜN MÜ?

Seni kaybedersem ben
Her gece böğüre böğüre ağlarım

Ben aşk nedir bilmem ki
Yalnızca seni sevmeyi bilirim
Tatlı bir bahar kokusu kaplar
Sesin içimde cıvıldar her zaman

Ben şiir yazmayı bilmem ki
Sadece seni anlatmayı bilirim
Garip bir hüzün kaplar içimi
Senden azıcık bile ayrıyken

Ben şarkı söylemek nedir bilmem ki
Tek yaptığım seni çağırmak
Öyle dalgın dalgın bakarım
En neşeli anımda bile bazen

Ben mutluluk nedir bilmem ki
Bitanem
Ben seni bilirim
Seni yaşarım
Hiç düşündün mü
Sensiz ben ne yaparım?

YERSİZ KORKU

Seni sanki her an kaybedecekmişim gibi seviyorum sevgilim
Karanlık fırtınalı bir günde bulutların arasından parlayan güneş ışığının kendini tekrar gizlemesi gibi
Tedirgin bir duygu içimi kaplayan duman duman
Masum bir sevgiye eşlik eden mahzun bir endişe havadan nem kapan
Seni sanki bir daha hiç görmeyecekmişim gibi seviyorum sevgilim
Yersiz bir tasa bu biliyorum ama bilemiyorum işte
İçimi kemiriyor birşeyler gecenin en konuşkan sessizliğinde
Belki oyuncağına kavuşan ufak bir çocuk gibiyim yılların ardından
Büyüklerin eninde sonunda onu elinden almasından korkan
Seni sanki hiç hak etmiyormuşum gibi seviyorum bitanem
Her şeyimi sana adamış olsam da geçmiyor bu soğuk duygu iç iklimimden
Sana yansıtmıyorum, üzmek istemiyorum seni
Ama seni deliler gibi severken deliler gibi korkuyorum.

RUHUMUN IŞIĞI

Sen benim ruhumun ışığısın. 
Sen olmazsan hayat da yok bana. 

Nasıl ki 
beni doğuran annem olmasaydı 
bugün gözlerim dünyayı göremezdi, 
sen olmasaydın 
ruhum boşluktan başka bir şey göremezdi.

SAADET

Yanımda 
Denizin yeşil kokan mavisi 
Gözlerinle öpüşüyor
Güneşin içimi ısıtan sarısı
Saçlarınla sarmaş dolaş
Gökyüzünde süzülen martılar
Denizde dans eden yunuslarla oynaş
Bu esnada ben
Seni seyrediyor
Seni keşfediyor
Seni kokluyor
Seni içiyorum 
Karşımda Boğaz

Bin yıla hükmeden
Şair Hayyam bile
Ermemiştir bu saadete

İMAN

Çöldeki en yırtıcı hayvandan daha Vahşiydi
Öyle ki gerekirse düşmanının 
Kalbini deşer 
Kanını içerdi

Bir gün Peygamberin huzuruna geldi
İman ettim dedi
O andan itibaren içindeki tüm evren yenilendi
Tüm varlık gökkuşağının renklerine boyandı
Masum bir bebek gülümsemesi kadar 
Yeni bir doğuştu bu
Yepyeni bir uyanıştı

Dün ben de
Senin sevgine iman ettim.

Sen benim okuduğum şiirim değilsin
Benim sen yazdığım şiirim de değilsin
Sen benim yaşadığım şiirimsin

BENİMSEYİŞ

Bugün ne farkettim biliyor musun?
Ben seni sevmemişim
Seni benimsemişim
Suyun akmayı
Işığın aydınlatmayı
Havanın esmeyi
Toprağın bir çiçeği
Benimsemesi gibi
Hücre hücre içmişim seni

Benden sana şiir yazmamı isteme
O şiir zaten yansıyor gözlerimde
Hani bir ışıltı var ya 
Gözbebeklerimin üst ucunda
İşte şiirin saklı tam o parıltıda

BAKIŞLARIN

Senin en çok neyini seviyorum biliyor musun?
Bakışların o kadar vicdan dolu ki
Gözlerin o kadar insan ki
Temizliyor ruhuma bulaşmış dünyanın kirini

Bizi sevgiden çok korkudur yöneten
Bizi saygıdan çok yine korkudur yönlendiren
Cesaret yüzleşmektir zayıf taraflarınla
Sevmektir ve saygı duymaktır tüm zaaflarınla

PAPATYA

Sen benim en ayık sarhoşluğumsun
Kendimi kaybettikçe bulduğumsun

Serseri bir bulut gibi okşarken tenini
Gülüşüyle huzur dolduğumsun

Sen benim en yakın uzaklığımsın
Papatya kokusunda hatırladığımsın

Mavi bir ışık ıslatırken gözlerini 
Sevimliliğiyle ısındığımsın

Sen benim en aşikar mahremimsin
Tüm dertlere şifa merhemimsin

Uçarı bir serçe seslenirken sesini
Dudak büzüşünde mest olduğumsun

SENLENEN BEN

Ben kendimi
Sen beni sevdiğin zaman
Bir erkek hissettim
Ben kendimi
Ben seni sevdiğim zaman
Bir adam hissettim

SARMAŞ DOLAŞ AŞK

Kalplerimizin acıları sarmaş dolaş birbiriyle güreşirken
Sarılamadık biz birbirimize doyasıya aşkla tutkuyla
Hayatın soğuk ve boğuk çarkları arasında tutunurken
Al bir gül uzatabildik birbirimize boynu bükük bir umutla 

Sevdim seni
Tahterevallide sallanan bir çocuğun güven ve korkusuyla
Sevdim seni
Uçurumu tırmanmaya çalışan bir karıncanın yuva kokan coşkusuyla
Kadınım, canım, 
Sevdim seni
Tünel kazan firari bir mahpusun ezber bozan takıntısıyla

Paramparça sevdalar ufaladık öğünümüze
Başaramadık belki mükellef sofralar kurmayı gönlümüze
Ama olsun
İnandık sevgimize
İnandık geleceğimize
Bağlandık birbirimize

SEN GELDİN YA

Karanlık gecelerde
Islak bir yastıkken
Tek dostum.
Umut dilenirken
Dizleri çekik
Yorgunluğum.
Isıtırdım düşlerimi
Her şey soğuktu
Her şey solgun…

Sen geldin sonra
Umut getirdin
Şifa getirdin
Sevda getirdin
Avuç avuç bana. .

Sen geldin ya
Artık korkmuyorum
Soğuk gecelerden
Sen geldin ya
Yok ürkmüyorum
Boğuk seslerden
Sen geldin ya
Gülüyorum artık
Yüzyıllardır
İlk defa içten.

DENİZDEN GELEN KIZ

Güneşin masal kıyafeti giydiği
Denizin sayısız bembeyaz ağızla
Şarkı söylediği bir gün
Gördüm onu

Ben melul ve mecnun

Kumral saçlarının okşadığı
Sütbeyaz bir teni vardı
Gözleri eladan yeşile
Tüm ormanları fısıldamaktaydı
Bulunduğu yeri
Deniz kızı endamıyla
Hale hale ışıldatmaktaydı

Ben şaşkın ve meftun

Su gibi zarif ve berrak
Su gibi saf ve hayat doluydu
Gülümserken 
Ruhumu yumuşatıyordu
Gözbebeklerinde
İnci ve mercan parıldıyordu

Ben mesut ve hayran

Olduğu gibiydi her zaman
Kalbi iyilik
Bakışları kişilik doluydu
Ona bakarken
İçim arınıyordu
Gözleri
Güneşle denizin buluşmasıydı
Dudakları
Bir kelebeğin kanat çırpmasıydı

Ben ise 
Düşen yağmur damlasıydım
O kelebeğin kanadından

SENİNLE OLMAK

Yeryüzünde binlerce
Çiçek türü vardır
Ama içlerinden gül
Bir başka bakar
Bir başka kokar

Tıpkı senin gibi
Bu dünyada olup
Bu dünyaya ait olmayan
Asil duruşunla
Endamlı bakışınla

Seninle olmak
Akması demek
Zamanın köpük köpük
En doğal haliyle

Seninle olmak
Yüzmesi demek
Bulutların pamuk pamuk
En yumuşak haliyle

En kehribar duyguların
Bal yaptığı bir petek
Sıcaklığında dokunuşun
Huzur, güven, dostluk,
Sadakat ve vefa yayan

Seninle olmak
Doğması demek
Güneşin ışık ışık
En parlak haliyle

DÖNÜŞÜM

Gökyüzüne baktım tüm kararlılığımla
Yağmur tanelerine
Hoş geldin çığlıkları atarken
Kundaktan çıkan yüzüm

Derin ve içten defalarca
Nefes aldım
Nefes verdim
Sonra durdum, sessiz ve nefessiz
Bakmaya devam ettim
Karanlık dağvari bulutlara ısrarla

Bir şimşek parladı çok uzaklarda
Bekledim ama gürleyen bir ses gelmedi
Bakmaya devam ettim
O şimşek yıldırım olup kamçılandı yeryüzüne
Yağmur tanesi yüzümü çizik çizik etti
Ben bakmaya devam ettim

Ve sonra
Onu gördüm
İçimi yuva hissi veren
Islak bir toprak kokusu sarmıştı
Takatim kalmamıştı
Dizlerimin üstüne düştüm
Yine de ona bakmaya devam ettim

Bir titreşimin tiz sesi çınladı kulaklarımda
Yüreğimi titretti
İçimi bir korku kapladı, ürktüm
Ama vazgeçmedim
Ona bakmaya devam ettim
Sonra bir aydınlık parladı tanelerimden
Her yerim ışık doldu
Hiçbir şeyi göremez oldum

Vaki oldu ki
Dönüşüm tamamlandı
Yepyeni bir yaşam pınarlandı

ULUDAĞ

Sana bakınca ne görüyorum biliyor musun?
Uludağın zirvesinden aldığı
En temiz ve saf havayı 
Gürül gürül damıtan bir ırmaktan
Yosun tutmuş heybetli bir kayaya
Çarparak sıçrayan dupduru bir damlayı
Yutup içine çeken martının 
Gözlerinde beliren ışık dolu gülümsemeyi

İşte sen o gülümsemedeki gamzesin

Bazen insan
Sözcüklere dökmekten 
Sakınacak kadar
İçten ve derinden sever
Seni sevmediğimi
Düşünme sakın


VAZGEÇİŞ

Düşünüyorum,
Ölmüş olanlarımı
Emanet kalmışlarımı
Upuzun 
Bir nefes alışverişi 
Gibi bir şey herşey
Elinin ayasıyla
Sevdiğinin yüzünü 
Dualarcasına
En kutsal dokunuşla
Bir nefes 
Bekliyorum ben de
Varlıkla yokluğun 
Kesiştiği bir çizgi bu
Umudun tükendiği 
Ya da her şeyin
Yeniden filizlendiği
İnce bir çizgi bu
Bekliyorum
Bekliyorum
Bekliyorum
Ölmekten korkmuyorum

AĞLAMADAN AĞLAMAK

Gözlerin
Durduğu yerde 
Anlatıyor duyguların 
Tüm serencamını
Ağlamadan
Ağlamanın yaşattığı
Tüm hissiyatı aktarırcasına

TAŞMA

Yeryüzünün tüm denizlerini içine doldurmaya çalışan bir havuz gibiyim
Cümlelerin tüm anlamını içine sığdırmaya çalışan bir sözcük gibiyim
Vücudun tüm işlevlerini üzerinde taşımaya çalışan bir hücre gibiyim
Senin aşkını içimde taşımak isterken
Her şeyim sen oldu
Sen açtın içimde
Aldığım nefese sızan sensin
Gördüğüm maviye vuran sen
Yüzümü yıkarken hissettiğim serinlik
Adım atarken gittiğim sen
Bu nasıl bir sersemlik böyle
Yuttukça yutuyor varlığımı bende
Seni yaşıyor, seni arıyor, seni özlüyor
Bildiğim tüm harfler
Görsen
Seni bile şaşkına düşürür
Bendeki bu haller
Gel güneş yüzlüm şimdi bana
Gel yeter bu ayrılık artık cana
Seni sevmenin suçunu işledim artık
Gel idamım olsun kavuşmak sana

AŞKIN SESİ

Ben seni hangi sözcükle sevdim bilir misin? 
Kocaman ama sessiz
Herşeyi kuşatan ama kimsesiz
Bir "Ah" ile.

Peki neden sevdim böyle bilir misin?
Hani yıllardır özlemini duyduğun
Yudum yudum yutkunduğun
Bir ses vardır
İçinde
Gizli gizli
Uyuyan
Hani gözyaşı kokan.

İşte adın bende
O
"Ah".
Dalgın
Solgun
Yorgun.

Bazen bir rüyadır uykudayken uyanık olmanı sağlayan
Bazen bir rüyadır ay ışığı altında ruha aşkı fısıldayan
Sen onu görürken rüyanda, o seni görürken rüyasında
Bazen bir kokudur onu sana yakın kılan gecenin dokusunda

GÖÇ

Bir bulut ol süzül en yalçın yamaçlarda
Bir rüzgar ol es en yüksek dağlarda

Kuşlar gibi uçmadan
Göçme dünyadan

Bir yılkı ol coş uçsuz bucaksız bayırlarda
Bir yağmur ol damla en kuru obalarda

Kuşlar gibi uçmadan
Göçme dünyadan

Bir ışık ol parla en siyah karanlıkta
Bir müzik ol çağla en sessiz koyulukta

Kuşlar gibi uçmadan
Göçme dünyadan

Masallar seni ansın
Sevdalar sana kansın
Gözler seninle aydınlansın

Bir kuğu ol
Bir şiir ol
Bir umut ol
Ve uç

Kuşlar gibi uçarak
Göç bu dünyadan

RUH FELCİ

Bazen
İçindeki okyanusun buz tutması
Sonra erimesi
Sonra tekrar buz tutmasıdır
Ruhunun adımlarını felç eden

YOLDAŞ

İnsan kendinden hep uzaktır 
Kaçar kendinden her fırsatta
Firarda bir arayıştır ömür
Yolun sonu sessiz bir elveda

Sen benim için 
Gökten düşen son yağmur tanesisin
Baharla gülümseyen son çiçeksin
Sen benim için
Yeryüzünde bestelenen son nağmesin
Ömrü noktalayıp bitiren son nefessin

Bir yolcu değil miyiz şu hayatta
Bakıyorum da şöyle bir geçen yıllara
Sen hep ama hep benimle yoldaş oldun
Gizli saydam bir can misali
Gölge gölge yanımda bulundun

İnsan kendinden hep uzaktır 
Dedim ya
Sen her daim bana yakın oldun

BİR DEFA DAHA BAK GÜNEŞE

İçin daralıp bunaldığında
Katman katman karardığında
Bir umut
Bir heyecan
Bir ışık ararken
Başın yere düşüyorsa
Boynun bükülüyorsa
Kaybolma
Bir defa daha bak güneşe

Hava bulutlarla dolsa da
Vakit gece yarısı olsa da
Bir ümit
Bir kıvılcım
Bir ateş ararken
Gücün zayıf düşüyorsa
Yüreğin tükeniyorsa
Kaybolma
Bir defa daha bak güneşe

Her şey üzerine geliyorsa
Seni adeta öğütüyorsa
Bir sevinç
Bir sıcaklık
Bir nida ararken
İnancın kırılıyorsa
Takatin yok oluyorsa
Kaybolma
Bir defa daha bak güneşe

ESMER RUHLUM

İçimde şimşeklenen bir kıyamet sancısı 
Gözlerimde alevlenen küheylan bir buğu
Tadarken usulca acıların en tatlısını
Kaybettim kendimi senin sırlarında

Kara gözlüm,
Siyah saçlım,
Alev tenlim,
Esmer ruhlum. 
Ben duygunun gerçek tadını 
Sende tattım
Tutkunun vücut bulmuş halini
Sende tanıdım
Sen öyle 
Biraz mahcup, bir muzip,
Biraz mahzun, biraz mutlu,
Biraz zayıf, biraz güçlü,
Biraz kırılgan, biraz umutlu
Bakarken uzaklara
Ben yudum yudum
Yaşam iksirini yudumladım
Kıvrımlı dudaklarında

Söyle şimdi bana
Lütfen de bana
Kaynağından çıkan su
Geriye akar mı?
Küle dönüşen odun
Yeniden filiz atar mı?
Küle dönüşen odun
Yeniden filiz atar mı?

ÇÜRÜME

Her geçen gün böyle sensiz
Bir firar, bir kaçış ta uzaklara sessiz
Her geçen gün böyle sensiz
Çürütür hücrelerini ruhumun dipsiz

Ne sevmeyi başardık
Ne sevilmeyi doyasıya
Bizim de payımıza düşen buymuş meğer
Kaldık duyguların tufanında böyle hissiz

Kendimi mezarımdan
Seyrediyorum her gece gizlice
Nerede daha çok yalnızım
Bilmiyorum nerede daha sahipsiz

Dua etmeyi de unuttum
Nasıl bir hal bu içine düştüğüm
Soyu tükensin isteyen
Bir canlı misali mecalsiz

Her geçen gün böyle sensiz
Bir firar, bir kaçış ta uzaklara sessiz
Her geçen gün böyle sensiz
Çürütür hücrelerini ruhumun dipsiz

DOĞUM GÜNÜ

Bir yüreksin sen
Yağmur gibi sağnak sağnak
Bir bulutsun sen
Kelebek gibi ürkek. .
Çocuk yürekli bir anne
Anne yürekli bir çocuk
Bir telaşsın sen
Dalga dalga eserek.
Bugün senin doğum günün
Bugün senin umut günün
Güzellikler sunuyorum
En kadife mutlulukları dileyerek

Sana seni sevdiğimi söylemedim hiç 
Gözlerimle haykırdıklarımı saymazsak

İlk adım tek adımdan daha fazlasıdır.

Ben seni bir noktanın zenginliğiyle sevdim. 
Tüm yollar senin ufuk çizginde buluşup yok olurken. 
Benim için maveraydın.

Benim için sonsuzluktun.
Ben seni bir noktanın erdemiyle sevdim…

SANDUKA

Şimdi şöyle bir geçmişe bakıyorum da
Sana ait fosilleşmiş hatıralar çıkıyor yer yer
Yüreğimdeki yıllanmış tortuları kazıdıkça

Ne oradaki sen şimdiki sensin
Ne de ben şimdiki ben

Sonra ne fark ediyorum biliyor musun?
Yıllar boyu senden hep kaçmışım
Hatta içimde sakladığım 
Senden bile uzaklaşmışım

Galiba sensizlik acısını hem kabullenmiş
Hem de sonuna kadar yok saymışım

Şimdi şöyle bir o günlere bakıyorum da
Mühür gözlerin için yaptığım tüm aşk çırpınmaları
Çocukça saçmalıklarmış meğer
Kendime bile şu anda itiraf etmekten utandığım

Peki pişman mıyım şimdi buna?
Tabi ki hayır
Çünkü biliyorum ki
Son nefesimi belki
Sana sahip olmamış olarak vereceğim
Ama yine de
Seni sevmiş olarak vereceğim
Aşkınla saçmaladığım günleri
Mühürlü bir hazine sandukasında gizlerken

Yaşamak güzel şey. 
Ölüm bile ertelenebilir.

Aşık olmak biraz da kör olmaktır.

Bazen oyun bitmiştir, 
ancak ne oynayanın 
ne de izleyenin haberi vardır bundan.

SENİNLE DOĞMAK

Bugün senin doğum günün
Bugün benim aşk günüm
Seni tanıdığım gün
Yaşamı her tınısıyla dinlemeye başladım
Gözlerinin yağmuruyla ıslanırken
Seni tanıdığım gün
Yaşamı her rengiyle sevmeyi öğrendim
Bugün senin doğum günün
Sen bir kere doğdun bu dünyaya
Ben seninle her gün doğdum
Seni tanıdıkça
Daha bir sevdim seni
Daha bir bağlandım sana
Seninle paylaştıkça
Daha da keşfettim seni
Daha bir inandım sana
Bugün senin doğum günün
Bugün benim bayram günüm
Kolay olmadı seni sevmek
Her gün başka bir sınavdan geçmek
Bedel üstüne kefaret ödemek
Seni tüm benliğinle hak etmek
Ben bekledim
Sen bekledin
Birbirimizi 
Tüketerek ve besleyerek
Biz bekledik
Sevdim seni
Bilmediği bir duayı ezberleyen
Bir çocuk gibi
İlk defa doğum heyecanı yaşayan
Bir anne gibi
Ömürlük cezasından beraat eden
Bir mahkum gibi
Sevdim seni
Toprak gibi
Hava gibi
Su gibi
Ateş gibi
Sevdim ve öptüm seni
Seni sevdikçe
Duygu okyanusunda yüzdüm
Seni sevdikçe
Yaşamanın ne olduğunu gördüm
Bugün senin doğum günün
Can tanem
Aşk tanem
İnci tanem
İyi ki doğdun
İyi ki varsın bugün
Bugün senin doğum günün
Bugün benim sen günüm

Su akar yolunu bulur.
İnsan yaşar kaderini bulur.
Çözümsüz gibi görünen denklemler 
kendi eşitliğini doğurur.

Madem her şey bu kadar basit, 
bu kadar yalan ve böylesine değişken.

Nedir yürek denen et parçasındaki 
bu dayanılmaz özlem?

Beni üzen seni sevmiş olmak değil, 
ya da güvenmiş olmak. 
Bunlar zaten olması gerekenler. 
Beni üzen.
Sana inanmış olmak.

Sonsuzluğun sırrı söyleşir
Saçlarının siyahında
Her bir nazenin telinde
Ayrı bir evren titreşir

Sen ey aşk kokan kadın
Al beni sıcacık iklimine
Bırak kaybolayım
Senin sessizliğinde

Uyku tutmaz beni artık
Geceler seni sayıklar
Ellerin uzaktayken böyle
Gözlerim hep seni arar

Güneş ışıktan taç takmıştır 
Gül yapraktan
Aslan yelesinden taç yapmıştır
Gökyüzü bulutlardan
Sen ise prensesim
Gece rengi saçlarından

Bir esinti gelir bana 
O iri ceylan gözlerinden

Ben uzaklarda olurum derbeder
Sen güzel güzel gülümserken

BEKLEYİŞ

Her gün onlarca defa fotoğrafına bakıyorsan
İçin için sesini işitmenin özlemini yaşıyorsan
İlk yalnız kaldığın anda kalben onunla buluşuyorsan
Acabaları karnında öğütüyorsan
Özlüyorsan
Özlüyorsan
Kendini hem çok zayıf hem çok güçlü hissediyorsan
Duygularını eğitmekten bitap düşüyorsan
Geleceğin tatlı hülyalarıyla avunurken
Bir yandan da endişelerle boğuşuyorsan
Seviyorsan
Seviyorsan
Başka her şeyi gerçek anlamda unutuyorsan
Acının içindeki tatlılığı öğreniyorsan
Derin derin iç çekip duruyorsan
Bekliyorsan
Bekliyorsan
Yapacak bir şey yok

Sevdalanmışsın
Aşkla yıkanmışsın

SINIRSIZ AŞK

İnsanız biz
Gücümüz de takatimiz de sınırlı
İstersin ki sevdiğinin gözüne
Ay ışığı gibi doğasın
İçindeki tüm ağrı sızıyı alasın
Onun gözbebeğinde
Yumuşacık bir esinti olasın
Ama insanız işte
Gücümüz takatimiz sınırlı

Sevdiceğizim
Sevgi çiçeğim
Ben seni yağmur suyunu içer gibi sevdim
Uzanıp toprağı öper gibi sevdim
Sen benim kutsalımdın
Ben sana adak gözyaşındım

Gökyüzünü kara bulutlar sarsa da
Yere yağmur yerine dolu yağsa da
Hep ışıldasın gözlerin
Hep ısınsın yüreğin
Sana olan düşkünlüğümün
Sana olan aşkımın ateşiyle

İnsanız biz
Severiz 
Sevgiyle şifa buluruz biz
Gücüm takatim sınırlı olsa da
Sana olan sevgim sonsuz
Sana olan aşkım sınırsız

Hayatında mucizeler gerçekleşmesini istiyorsan. 
Mucizelere inanmalısın.

Yeniden doğmak istiyorsan,
önce ölmelisin.

Mucizeyi çok uzaklarda arama
O göz kapağının arkası kadar yakında.

SENİ SEVMEK

Seni sevmek güzeli sevmek
Bakışları cennet kokan kadın
Seni sevmek iyiyi sevmek

Seni sevmek baharı sevmek
Bakışları cennet kokan kadın
Seni sevmek çiçekleri sevmek

Seni sevmek güneşi sevmek
Bakışları cennet kokan kadın
Seni sevmek ışığı sevmek

Seni sevmek duyguyu sevmek
Bakışları cennet kokan kadın
Seni sevmek anlamı sevmek

Seni seviyorum 
Bakışları cennet kokan kadın
Seni seviyorum

Seni tanıdığımdan beri, 
içimde kalmadı ne bir dert ne bir keder
Bu aşk bana, 
bu dünyada da, 
öbür dünyada da yeter

YAĞMURLARA SOR

Ben yolunu kaybetmiş bir kervan
İçinde yolcusu olmayan köhne bir han
Kapısına kilit vurulmuş bir eyvansam
Kimsesizliğimi bana sorma
Yağmurlara sor

Çorak bir çöl fırtınası kadar kuru
Kurumuş bir dudak kadar duru
Öne eğik bir baş kadar buruksam
Yalnızlığımı bana değil
Yağmurlara sor

Bulutları kamçılayan şimşek gibi sert
Yürekleri inleten gökgürültüsü gibi mert
Ciğerde sızlayan of çekme gibi dertliysem
Sensizliğimi bana değil
Yağmurlara sor

Dudağım beyaz gerdanında uyumak.
Cennetin tarifi olsa gerek.

MIKNATIS

Hani bir mıknatısın artı ucu 
Başka bir mıknatısın eksi ucuna denk gelince
Tüm tutkusuyla onun çekimine kapılır ya

Ne zaman sana ait bir iz görsem
Gönül ibrem de senin çekimine kapılıyor
Elim ayağım tutuluyor
Hayatımdaki her şey donuyor
Ve tüm varlığım sana odaklanıyor

Sonra sana bakıyorum özlemle
Ama zaten yanımda olduğunu görüyor
Ve şaşıyorum 
Kavuşmada özlemin
Özlemde kavuşmanın
Nasıl bu kadar içiçe kaynaştığına

Aklım yerinde değil adeta
Senin varlığın ve yokluğunla
Aklı isteyen kim ki hem
Sen varsın ya hayatımda
Delilik en büyük erdemdir bana

Aşk böyle bir şey galiba.
Bir şey ancak içinde sen varsan 
güzel geliyor bana…

TAT

Gece gözlerimi kapıyorum
Aklımda sen oluyorsun
Sabah uyanıyorum
Aklımda sen oluyorsun
İçim aşkınla dolu ey sevgili
Aldığım nefesin tadı bile farklı
Garip bir bağımlılık bu
Yaşamayan bilemez bunu
Tatmayan anlayamaz bunu

DANS

Keşke seninle başbaşa olsaydık şimdi
Başbaşayken o kadar güzel geçerdi ki zaman
Mesela "Güllerin İçinden" çalarken
Seninle dans ederdik
Birbirimize sarılır
Tüm dertlerimizi, acılarımızı,
Birbirimizin kalp kundağında örter
Ve daha sıkı sarılırdık birbirimize

Unuturdum dünyayı
Ölüm bile korkunç gelmez di artık
Seni öperdim
Ve sonra bir daha öperdim
Saçlarının örttüğü boynundan
Sonra başını ellerimin arasına alır
Yüzüne yüzümü dayardım
Bir yandan dudaklarından öper
Bir yandan da şükrederdim
Seninle dans ederken

Benim gözümde sen.
Tanrının gözyaşından 
yapılmış bir mücevhersin…

SENİNLE BULUŞTUĞUMUZDA

Seninle buluştuğumuzda
Eski bir çay masasında
Ellerini tutmak ve onları öpmek istiyorum
Gözlerinin içine bakmak
Gözbebeklerinin gülümsemesini seyretmek istiyorum
Ardından sahilde dolaşalım
Güneşin batışını seyredelim istiyorum
El ele  ve çıplak ayakla yürüyelim
Biraz çocuksu utangaçlık
Biraz sevecenlik
Ama en çok da mutluluk
Evet katışıksız mutluluk parıldasın 
İstiyorum içimizde
Hayatı senin gözlerinde okumak istiyorum
Kendimi daha güçlü ve yenilenmiş hissederken
Bir şarkı tutturalım ardından diyorum
İçimizden ne gelirse işte o anda
En önemlisi ne biliyor musun
Seninle kendimi tamamlanmış hissedeceğim
Ruhum ruhunu seviyor olacak o esnada

Nasıl bir şey bu böyle
Seni seninle konuşurken bile özlüyorum.

SAKLADIM

Seni ben her şeyde sakladım
Bir müzik tınısında
Bir yasemin kokusunda
Esen bir rüzgarda
Yağan yağmurda
Gülümseyen bir yüzde
Dalgalanan saçlarda
Seni her ayrıntıda sakladım
Kalbimin tüm kıvrımlarında
Seni çizdim, seni boyadım

KUTSALIM

Sana bir şey sormak istiyorum
Bilmem razı olur musun
Elimi uzatsam bir davetle sana
Sen de elini uzatır mısın
Sana bir şey sunmak istiyorum
Bilmem mutlu olur musun
Hayatımı adasam bir yüzükle sana
En kutsalım olur musun

GÖZLERİMDE SEN

İnsan gözleri açıkken görür 
değil mi?
Ben seni
Gözlerimi kapattığımda
Görüyorum

ŞAMAR

Anlat bana
Seni yakan derdi anlat
En kötü halini
Seni boğan o büyük endişeyi
Kendini yiyip bitirdiğin
Ağlamamak için çırpındığın 
Kendini tuttuğun o anı anlat

Baktığın her şeyi en kötü renge boyayan
Ömür boyu ruhunu kemirecek olan
Kara kara düşündürüp  vicdanını ağlatan 
O derin hüznü anlat

Paylaş benimle
Kendinle olan savaşı paylaş
İntiharı düşündüren isyanı paylaş
Biliyorum 
Elimden pek bir şey gelmiyor
Keşke sana bir çözüm sunabilsem

Olsun
Senin acını ben de tadayım
Bırak
Onu ben de yaşayayım
Bu senin acını azaltmayacak
Farkındayım 
Ama
Mutsuzluğa bir şamar olacak

Madem olmayacak bir duaydık 
senin gözünde biz, 
neden amin dedin?

Seviyor sevmiyor oyununun kahramanıydık ikimiz 
Bana seviyor çıktı, 
sana sevmiyor

SU

Çöller ıssız, çöller çorak
Bekliyor bir damla su
Sana hasret ruhum kurak
Umuyor bir yudum su

Seni tanımak ne güzel şey
Ey zarif ve narin kuğu
Ruhum senle şifa buldu
Seninle buldu huşu

İçimde bir garip hazan
Sorma bana bir soru
Saçlarının sarısından
Uzak kalmak en zoru

KENDİNİ YORMA

Ben trafikteki kırmızı ışığım
Ben gökyüzündeki siyah bulutum
Yolunun üzerindeki çıkmaz sokak
İstemediğin gayrı meşru çocuğum

Bana beni sorma
Sakın yaramı sarma
Anlayamazsın
Kendini yorma

Tedavisi olmayan hastalığınım ben
Panzehiri bulunmayan zehirinim ben
Ecel terleri döktüren kabusun
Yaşamı bitiren kuraklığınım ben

Bana beni sorma
Başbelanım ben
Yaramı sarma
Anlayamazsın
Kendini yorma

PANZEHİR

Peki
Kız bana kızabildiğin kadar
Unutma
Zehir
Panzehir yapmaya yarar

ACI GERÇEK

Hoşlandığın insanla
Gözlerin ışıldayarak
Heyecan içinde yaptığın
Sevgi dolu konuşmaların
Ardından
Bir müddet sonra
Bakarsın ki
Aslında o ışıldama da
O heyecan da
O sıcaklık da
Aslında tek taraflıymış
Yalnızca sana aitmiş.
İşte bunu farketmek
Çok acıdır.

SEL

Bir yıldız olmak isterdim senin gökyüzünde
Kutup yıldızı misali sana yön gösteren
Bir dağ olmak isterdim senin yeryüzünde
Ağrı dağı gibi sana kol kanat geren
Körük olup ateş üflemek isterdim 
Geçmişinin küllerinden dirilirken sen

Ey zümrüt bakışlı kadın
Bırak ışığın olayım
Buz tutmuş yüreğini
Avucumda ısıtayım
Gel
Ver elini bana
Kirpiklerin kirpiklerimde
Dudakların dudaklarımda
Sana hayat nefesi olayım

Soruları bırak
Sen korkularınla güçlüsün
Sel olup gel artık
Aradığın cevap olayım

MOZAİK

Ben nesli tükenmekte olan bir çiçeğin haykırışında saklıyım
Ben tarih öncesinden kalma bir kilimin deseninde uyumaktayım
Sıradan olanın sıradan olmayan gülümsemesinde konuşmaktayım
Ben fabrikadaki en önemsiz çark, bedendeki en basit dokuyum

Farkında mısın
Ben senden farklıyım
İşte bu yüzden seninle aynıyım
Ben seni tamamlayan aynadaki yansımanım
Ve sen benim göğe yansıyan gizli yanımsın
Ben sendeki benim, sen bendeki sensin

İşte bu yüzden sen ve ben tek büyük bir biziz
Sosyal dokuyu oluşturan mozaik düşünceyiz

KOKUNU ÖZLEDİM

Özlediysem seni 
Suç mu işledim

Çaresizsem sensiz
Hata mı ettim

Görmez misin
Sensizlik zor
Aşkınla yanmayı
Gel de bana sor

Unutmadım seni
Bir ömür boyu

Sakladım hep böyle
Yıllar yılı

Bilmez misin
Takatim yok
Kokunu özledim
Her şeyden çok

YÜZLEŞME

Kör olmak istiyorum
Gördüklerimin yılgınıyım bu dünyada
Olanı olduğu gibi kabullenmekten usandı beynim
İnsan olduğundan utanarak atıyor yüreğim

Korku cesaret kılıfını bürünmüş
Bencillik asalet ünvanı almış
Yalan başarının etiketini çalmış
Herkesin penceresi kendi cennetine bakarken
Diğerleri cehenneme mahkum kalmış

Üçüncü sayfa haberleri kadar kanıksadık yozlaşmayı
Gerçeğin rengi bu kadar oynakken
Herkes sıra sıra kendini satarken
Kendinden kutsal insanlara art arda taparken
Unuttuk bir kuru ekmekle onurlu yaşamayı
Aklımızda masalların mutlu sonu bile kalmadı

Ah be Gerçek
Elini vicdanına koy
Biraz insaflı davran
Ve çık karşımıza artık
Çırçıplak olduğun gibi

Biliyorum
Aynada kendimize bakacak yüzümüz yok
O yüzden bu kadar şamatacıyız
Sessizliğe bu kadar yabancıyız
Olsun
Ben seni körken de görebilirim
Körken de sevebilirim

CAHİL BİLGELİK

Sana en kutsal halimle değil, 
en insan halimle geldim.
Seni bilgelikle değil, 
cahillikle sevdim

MAHKUM

Bize acıyla mutlu olmayı öğrettiler be hacı
Boynunu bük
Gözyaşı dök
Kaderin bu senin dediler
Ve bizi ezdiler
Bize mutluluğu çok gördüler çok

Bizden acıyla tatmin olmamızı dilediler be hacı
İtaat et
Dinle
Dediğin suçtur
Yaptığın isyandır dedi
Ve bizi bastırdı nice umacı
Bize gülmeyi çok gördüler çok

Bizi acıyı kabullenmiş görmek istediler be hacı
Çelme taktılar
Üstümüze çıktılar
Sesimizi boğdular
Biz ne dersek
Sen de ancak osun dediler
Ve bizi dize getirdiler
Bizi hor gördüler be hacı bizi hor gördüler

YÜREĞİMDEKİ SICAKLIĞIN

Hepimiz yaşarız az çok
Birini görürsün hayatında ilk defa
Ama çok uzun süredir
Tanıyorsundur onu adeta
İşte ben de böyle etkilendim senden

Sen dünyanın başka yerinde
Ben ise başka bir yerinde
Yaşamış gitmişken
Anladım ki
Senin verdiğin nefesi
İçime çekmişim hep gizliden

Elini çenene dayayıp 
Uzaklara baktığında
Ben kaybolmuşum meğer
Dudaklarındaki yuva sıcaklığında

Soruyorum şimdi sana
Gelebilir miyim ben yanına
Yok olabilirmiyim 
Gözlerindeki inci siyahlığında

Biliyor musun
Çoktan silinip gitti
Her bir arzu
Her bir tutku gönlümden
Tek yapmak istediğim artık
Tutmak yalnızca
Sıcacık narin ellerinden

ŞARKI

Bir gün bir çağrı işittim şahdamarımda
Ve azık bile almadan çıktım yola
Gecenin en zifiri zamanında
Yürümüşüm yürümüşüm 
Saatlerce
Ve günlerce
Nereye gittiğini bilmeden
Ne açlık ne susuzluk
Hissetmeden
Bir tepeye tırmanmışım
Yeşillikler arasında
Karşıma çıkarken deruni bir mağara 
Bin yıl olmuş belki
Bir insan uğrayalı
Grinin her tonu ile boyalı
Usulca ilerledim mağaranın içinde
Nefesim bile sessizliği dinlemede

Birden bir nağme hüzmesi
Parladı kulaklarımda
Ne bir notası vardı ne de bir ritmi
Beni usulca sarmalayıverdi
Ayaklarım yerden kesilirken
Tüm mahlukat dile geldi
Hepbir ağızdan 
O şarkıyı söyledi
İşte evet
O şarkıyı söyledi

DAMLA

Yıldızlardan bir damla gözyaşı 
Düştü kirpiklerime
Öylece bakakaldım
Tüm burçları taradım
Kaynağını aradım bu sarı damlanın
Ne kokusu vardı ne ağırlığı
Gözlerimi kırpınca bir anda buharlaştı
Bu işin içinde bir iş vardı
Anladım

GELECEKTEKİ GEÇMİŞ

Geleceği hatırlıyorum hayal meyal
Sahnede bir tek ikimiz vardık, sen ve ben
Gözlerim büyülenmişti sözlerim lal
Beraberce geçmişin hayalini kurarken

Başın omuzumdaydı bakışların şimal
Ayın etrafında dönüyordu dünya
Sen ve bana ermesin hiç zeval
Bitmesin, bitmesin, bitmesin bu rüya

BÜTÜNLENİŞ

Sana hissettiğim şey
Aşktan öte bir şey
Tamamlanmış hissediyorum
Ben kendimi senleyken

Zilzurna bir pusulanın
İbresinin huzuru bulması gibi
Kükreyen okyanustaki
Dalgaların usulca durulması gibi

Bu öyle bir duygu ki
Ölüm bile sıradan geliyor artık
Tamlığa ermiş bir ruhun
Sonsuz doygunluğuyla

İşte bu yüzden 
Sevişmek istiyorum seninle
Ateşin her tonuyla
Bütünleşmek istiyorum seninle
Ruhumun her atomuyla

Bir ömür boyu
Bir ömür boyunca

BUĞULU GÖZLER

Buğulu gözlerine bakarken
Dalar giderim başka diyarlara
Yüreğimde bir yıldız doğar
Parıldar kara kara

Yapraklar hışırdar nefesinde
Saçlarında okyanuslar çağlar
Efsunlu gözlerine bakarken
Uçar giderim uzak ülkelere

Kaybolur tüm benliğim
Bu derinlikte
Yok olur tüm birikimim
Siyah perçeminde

Adın tüm isimleri 
Saklarken içinde
Bil ki adın
Aşktır bende

ŞİİR

Senin için
En özenli cümleleri kurmaya çalışıyorum
Ama ne kadar uğraşsam da beyhude
Tüm sözcükler seni tasvirde
Yetersiz ve kuru kalıyor.

Hani derler ya,
Hazreti İsa 
Tanrının yaşayan sözüdür diye.
Benim için de sen
Tanrının yaşayan şiirisin.

YANSIMA

Bulanık düşünceler altında
Duman duman
Düşler geleceği düşlerim

Kendine aynadan bakar
Sisler arasında
Müzmin umutlarım

Bir çağrışım titreşir gelecekten
Belki de unutulmuş geçmişten
İçim aydınlanır
İçim kıpırdanır

Belki de gelmedi henüz vakit
Derim başımı eğerken
Belki de bir anlamı var her şeyin
Der beklerim

Bir yıldız mı yoksa bir mum mu
Bu ışığın kaynağı
Bilmeden

YOLLAR AYRILDIĞINDA

Korkunç bir yalnızlık
Vahşi duygularla benimsediğim
Dişlerimi sıkıyorum keskince
Eskiden seni koyduğum yerde
Özlemi yiyorum dilim parçalanırken
Artık sen yoksun
Artık sen yoksun diye

Aynalar bile saygıyla çekinir oldu
Çakan isyan ateşinden
Anladık ki
Olan bunca şeyden sonra
Demire su verildi
Çelik suya kandı

Ne olacak peki bundan sonra?
Bir kıyamet kopmadı
Onu bırak
Kimsenin burnu bile kanamadı
Belki de en iyisi böylesi
Be gülüm
Sen yoluna
Ben yoluma

SORU

Her şeyi göze almıştım senin için
Her şeyim zaten sen değil miydin
Yüreğimi bir liman yapmış
Senin ülkene sığınmıştım

Anlamadım
Neden bu hale düştük kavramadım
Gözlerimde şimdi boş ve anlamsız bir ifade
Senin ışıldadığın o saydam yerde

Korkuyorum
Bende hala sen yaşarken
Ben sende bittim mi
Korkuyorum
Ama soramıyorum

NEFRETTEKİ SEVGİ

Sevgi bağ kurmaksa eğer
Bazen nefret de sevginin bir türüdür

PARDUS

Ben nesli tükenmekte olan son hayvanım
Çoktan fosile bulandı çığlıklarım
Nefesim nefesimden zaman çalarken
Gözlerimde seyreder alemi tüm ırkım

Ben nesli bitmekte olan son hayvanım
Güneşe veda ediyor artık bakışlarım
Damarlarımda henüz kanım akarken
Kulaklarımdan dinler alemi atalarım

Bir gün belki beni anarsınız
Belki bir gün beni ararsınız
Çalınan son melodinin son notası gibi
Siyah beyaz resimlerde saklarsınız

Ben nesli yok olan son hayvanım
Ben senin yitik olan son parçanım

GÖLGELER ARASINDA

Gölgeler arasında
Elbise dolabımın kapısını açtım
Biri vardı bana bakan
Gölgeler arasında

Kapkara bir yüz
Kıpkırımızı gözbebekleri
Şişmiş ve mosmor gözler
Fersiz, cansız, bitkin
Bana bakıyordu acı acı
Gölgeler arasında

"Bittin, tükendin değil mi?
Altüst oldun ve tıkandın.
Hıçkıran haykırışlar saklıyorsun sinende.
Bir umut arıyorsun.
Oysa yanılıyorsun
Bu yalnızca başlangıç
Sen
Hayal kırıklığına uğradığını mı sanıyorsun?
Dibe vurdum mu diyorsun?
Dur hele
Yüreğin paspas olmadı bile"

Baktım
Kimdi bu konuşan böyle acı acı
Biraz yaklaşınca anladım
Ve ağladım
Gölgeler arasında

SORMA SEVGİLİ

Ben gölgelerdeyim sevgili
Beni bulmak istersen
Etrafına değil gölgelere bak ey sevgili

Ben sessizlikteyim sevgili
Beni anlamak istersen
Konuştuklarımı değil, sustuklarımı dinle ey sevgili

Kalbim atıyor belki 
Ama yüreğim çoktan tükendi
Nefesin neden durdu diye sorma ey sevgili

Artık kimselere selam vermeyen biriysem
Lütfen kınama beni
Başımı kaldırmaya takatim yok ki ey sevgili

Ben şimdi topraktayım sevgili
Beni anmak istersen
İki sözcükle ruhuma dua oku ey sevgili

İnsanın belini kırmayan darbeler 
onu kuvvetlendirir derler. 
Ya yüreğine inen darbeler?

BENDEKİ SEN

Seni hiç bilinmeyen bir sözcükle anlatmak isterdim
Mesela ıhlamur ağacının yaprağından süzülen yağmur damlasına sinen kokuyu 
Bir uğur böceğinin içine çekmesi gibi
Ya da ay ışığı göz bebeğinde billurlaşıp yansıdığında 
Bir kelebeğin ona konmaya çalışması gibi

Seni hiç duyulmamış bir deyimle tasvir etmek isterdim
Su içmek isteyen bir kuğunun boynunu geriye doğru kıvırırken 
Tüylerinde dalgalanan ışığın gökkuşağı oluşturması gibi
Ya da henüz anne karnında yumulmuş bir bebeğin 
Duyduğu bir melodiyi göz kapaklarıyla mırıldanması gibi

Sen bir kuş cıvıltısısın
Sen bir keman sesisin
Su gibi duru ve serin
Kar gibi temiz ve narinsin

Dünyadaki en güzel şey seni tanımak
Dünyadaki en mutlu şey seninle olmak

Canın yanmıyorsa 
aşkı yaşamıyorsun demektir.

Aslında mevcut olmadığı halde 
gerçek olan şeydir.
Umut.


TİTREME

Bedenimdeki deriyi sıyırıp ortaya çıkan damar hortumlarından fışkıran kanla 
Yeryüzünün kalbini tutkularıma bulayasım var.

Gözlerimi yuvalarından oyup, ruhumun göz kanallarını açasım, 
İnsanların en derin karanlıklarına bakasım var.

Göz çanaklarımdan kan boşalana kadar ağlayasım, 
Yanaklarımdan süzülen kanı kana kana içesim var.

Kabul edemiyorum bu hayatı olduğu gibi. 
Mutluluğun dibi karanlık kör bir kuyu misali.
İstediklerini anlatamayan dilimi parçalanana kadar ısırasım var.

Ölesim, 
Çürüyen kemiklerimle kayalıkları deşesim ve kıvılcımlarıyla ateş kusasım var.

MAGMA

Yoruldukça dinleniriz biz
Gözlerimizin altı karardıkça aydınlanır yüzümüz
Beynimizin hücreleri kan toplar soruların baskısıyla
Uyumayız ama uykuda bile kaynar gözbebeklerimiz

Kimseyi kıskanmayız
Kimseyi de takmayız
Zaten ölümden doğmuşuz
Ölümden korkmayız

Usanmışız her daim kandırılmaktan
Çocuk misali gözü boyanmaktan
Safız ama safdil değiliz
Susasak da kirli avuçlardan su içmeyiz

İçimizde kavrulur yalımsız bir ateş
Gözümüzde ne bir ev var ne de bir eş

TUTKU GÖZLÜM

Alıp başımı gidesim var
Dedim ve gittim
Ama
Buğulu gözlerin
Yağmur kokarken
Bahar dudakların
Sevda akarken
Ne kadar gitsem
Ne kadar kaçsam da
Sende tutuklu kaldım 
Ey Tutku gözlüm
Ben sevmeyi senle öğrendim
Biliyor musun
Sevilmeyi de senle öğrendim

BİRİ GÖZLERİN BİRİ SESİN

Yıllar gelip geçerken
Çok şey götürür bedenden
İki şey vardır ki ama
Direnir herşeye rağmen
Hiç değişmeden

Biri gözlerin biri sesin

Gözlerin yaşlandıkça
Bizi anlatacak
Sesin olgunlaştıkça
Bizi konuşacak

Biri gözlerin biri sesin

İşte bu nedenle seni
Ölene dek seveceğim

Sen benim ana karnındayken dinlediğim ve 
ömür boyu keşfetmeye çalıştığım bestemsin. 
Senin ağzından kendi adımı dinlerken anladım 
aradığım melodinin sen olduğunu.

BİR DAHA

Bir daha gelirsem dünyaya
Bir kuğu olmak isterdim 
Süzülüp pamuksu bulutlardan
Güneşi izlerdim uzaklardan

Bir daha gelirsem dünyaya
Bir yunus olmak isterdim
Derinlerine dalıp okyanusların
Renklerini sayardım mercanların

Bir daha gelirmiyim dünyaya
Gelirsem hangi benle gelirdim
Hayat yaşanılan deneyimse
Ben kaç tane ben ederdim

Belki de bir toz tanesi
Olarak kalmalı yalnızca
Bir o dalgaya bir bu dalgaya
Savrulmalı amansızca

Bir daha gelirsem dünyaya
Bu bedende ya da başka bedende
Ben hayatı yudumlarken
Sen de eşlik eder miydin

Bazen içimizde kalan 
yalnızca masal kırıntılarıdır.

BİR KADIN

Kadın,
Gözlerim onu gördüğünde
Bedenimin tüm hücreleri 
Onunla sabahlara kadar
Sevişmek isterken
Tatlı sohbetinden dolayı
Bunu aklıma bile
Getirmeyecek sıcaklıkta
Bir kadın

GÖKKUŞAĞI

Mavi yaşamın rengidir
Havadır, sudur
Akıştır ve yenilenmedir

Sarı güvenin rengidir
Güneş gibi saydamdır
Sağlıktır ve korunmadır

Kırmızı yaşamın içindeki
Candır, kandır
Tutkuyla birleşmedir ve kavuşmadır

Siyah renksizliğin rengidir
Olumsuzdur, yitirmedir
Ya da tam tersi
Asalettir ve özgüvendir

Beyaz renklerin billurlaşmasıdır
Saflıktır, temizliktir
Ruhanidir, kutsaldır

Yeşil, mavi ile sarının öpüşmesidir
Yaşamın huzur dolu buluşmasıdır

Mor, kırmızının maviyi seçmesidir
Tutkunun yaşamı ısıtmasıdır

Turuncu, kırmızı ile sarıdır
Barındığın toprağa sımsıkı sarılmadır

Pembe, kırmızının ağarmasıdır
Tutkunun saf sevgiye dönüşmesidir

Lacivert mavinin kararmasıdır
Duyguların gizemle yaldızlaşmasıdır

Kahverengi, kırmızının siyaha doymasıdır
Güç ve kudretin somutlaşmasıdır

Peki sen?
Bahar yağmuruyla gelen
Bir gökkuşağısın bende
Işıldarsın her daim 
Gönül iklimimde

YAŞANAMAYANLAR

Onüç yaşındaydım
Okul çıkışındaydım
Herkes evine giderken
Ben davamın yolundaydım

Onüç yaşındaydım
Okul çıkışındaydım
Onu gördüm yürürken
Ben telaşlı kendimle kavgalı
O aşk dolu, çekingen ve sevdalı
Kumral saçları ipeksi ve dalgalı

Yanında en iyi arkadaşı vardı
Erkek olmanın verdiği cesaretle
Geçişimi yüksek sesle uyardı

Kuzgun bakışları bir anda ürkekleşti
Utancından adeta yerin dibine geçti

Farkedince ondaki mahcubiyeti
Ben de başımı önüme eğdim
Daha hızlı adımlarla ilerledim

O günden sonra onu bir daha görmedim
Ben bambaşka bir aleme sürüklendim
Çelik çarklarında hayatın
Törpülendim ve bilendim

Onüç yaşındaydım
Okul çıkışındaydım
Herkes evine giderken
Ben davamın yolundaydım

Aradan yirmibeş yıl geçti
İsmini bile hatırlamasam da
Onu hiç unutamadım
O anı hiç unutamadım

Gökkuşağının renkleri arasında 
ben griyim.

Yorulmayacaksan sevme

KIRGIN GÖNÜL

Ey
Bıktım bu dünyadan, usandım artık
Kimsem yok zaten beni seven
Ölsem de farketmez yaşasam da
Diyen kırgın gönül

Bil ki
Seni seven insanlar seni seviyorlar
Sen istesen de istemesen de
Onlara, kendine ve hayata
İhanet etme

ENGEL

Herkes kendince haklıdır
Herkes kendince yorgundur

Her adımda nice dikenler batmıştır
Yol aldıkça yük de artmıştır
Zaman azalmış saçlar ağarmıştır
Küfede ancak inanç kırıntıları kalmıştır

Hayat işte,
Öylece yuvarlanmaktadır

Her insan kendi engellerini aşar
Herkes kendi gerçekliğini yaşar

KELEBEK

Bir sabah uyanacağım
İki kelebek selamlayacak beni başucumda
Biri sarı olacak diğeri bembeyaz
Tamamen dinmiş olacak ruhumdaki ayaz

Bir sabah uyanacağım
Ne sen kalacaksın ne de ben
El ele kelebek misali uçuşacağız
Her an yenilenen bir özlemle bakışacağız

Bir sabah uyanacağım
Elimde sefer tasım olmadan
Uzun bir yolculuğa çıkacağım
Tüm dünyevi gemileri yakacağım

Bir sabah uyanacağım
O sabah ölmüş olacağım

GİTME

Bilmediğimiz bir senaryoyu sahneleyen oyuncularız bu dünyada
En gururlu bakışlarımızda bile okunuyor şaşkınlığımız
Ruhumuza aşıladığımız birer vitamin okuduğumuz her dua
Şaşkınlığın sersemliğini birazcık olsun hafifletmek uğruna

Yapacak bir şey yok
Nehirde akan birer su damlasıyız yalnızca
Suya nehir demek ya da damlaya su demek kadar
Hakikat gamzediyoruz ancak gerçeklik havuzunda

Ellerim saçlarımın arasında
Şakaklarım sen atıyor
Gözlerim çaresizlikle yıkanırken
Cüzdanımdaki tüm bilgelik 
Yerlere saçılıyor

Bitmiş bir hikaye gibiyim
Bir daha okunmak istemeyen

Ben dediğim şeyde
O kadar çok iz var ki senden

Gitme
Gökleri kızartan ilahi kıvılcım aşkına

Bırakıp gitme

Ben dediğim şeyde
O kadar çok şey var ki senden

GÖLGE

Sen mutlulukla uçuşup giderken
Ben uğurladım seni gülümseyen bakışlarla
El salladım arkandan gölge adımlarla
Sen görmedin
Sen bilmedin
Yalnızca yanan yüreğim bildi
İçten içe ne kadar sevdiğimi

Yanındaydım o gün
Her zamanki gibi
Seni mutlu görmek
Benim görevimdi
Bana da zaten bu yeterdi
Sadık bir gölge gibi
Fazlası kuru bir hayaldi

Seni çoktan unuttum biliyor musun
Seni bırak kendimi bile unuttum
Ben kimim neredeyim bilmiyorum
Zannetme ki dışarıdan belli ediyorum
Deliler gibi çalışıp didiniyorum

Unutmak mümkün değil ama
Hatırlamamak mümkün oluyormuş derler ya

Mutluluğu tattım
Ama doyasıya kanmadım
Ama doyasıya kanamadım

Daha fazlası var.
Biliyorum.
Bu hayatta 
görünenden daha fazlası var.

En güzel aşk sözcüğüdür 
benim için senin adın.

SANAT

Senle bana bakınca 
İki eser iki sanatkar görüyorum
Sen benim eserimsin
Ben senin sanatın
Fırça darbelerimiz
Dokunuşudur
En narin ve vahşi duyguların


KAR

Dışarı çıktım
Benekler arasında
Her yer bembeyaz

MİSAFİR

Balkon kapısı
Tık tık tık çaldı, gelen
Gökkuşağıydı

KOY

Mavi bir koyda
Sarılalım gel bana
Koyun koyuna

SAR

Yaprak sarardı
Dalından koptu, düştü
Toprağı sardı

İLK GÖRÜŞ

Seni her görüşümde, 
Havvayı ilk defa gören Ademin 
şaşkın heyecanı yankılanır yüreğimde…

KENDİN OL

Kendin olmalısın
Kendini yaşamalısın
Soru ve sorunlarının çözümlerini kendinde aramalısın
"Seni ne mutlu ediyor, seni ne tanımlıyor?" kendinde bulmalısın
Başkasının seçimleri değil, senin seçimlerin olmalı hayatın
Zorluklar ve bilinmezliklerle öz kimliğini keşfetmelisin
Kendin olmalısın
Başkasını değil
Kendini yaşamalısın

VAZGEÇİLMEZİMSİN

Vazgeçilmezimsin
Hem günah hem kutsal olan şarap misali içilmezimsin
Gözümün önünde saklı bir sır gibi görünmezimsin
Hiçbir kitapta geçmeyen kelime anlamında bilinmezimsin
İdam mahkûmunun son isteği kadar özlenenimsin
Şafak gününü bekleyen asker heyecanıyla gözlenenimsin
Gün doğdu mu?
Vakit geldi mi?
Ayrılık sona erdi mi?
Hasret gerçekten bitti mi?
Bu hastalıksa ben bunla mutluyum
Ölene kadar inan ki umutluyum
Sen benim kutsal çilemsin
Vazgeçilmezimsin

Seni özlemiyorum dediğim an.
Seni en çok özlediğim an.

Bu hayatta 
en çok düşmanından değil, 
seni sevdiğini iddia edip 
hayatına müdahale edenlerden ve 
acımadan zarar verenlerden çekiyorsun

BAHAR

Senin adın Bahar olmalı
Yanaklarında çiçekler açar binbir rengiyle
Yüzün doğan güneş misali gülümserken
Ilık bir yağmur öper beni tane tane
Gözlerin kuş cıvıltısı gibi parıldarken
Senin adın Bahar olmalı

Senin adın Bahar olmalı
Yakana taktığın tülden gül
Buram buram sen kokarken
Giydiğin siyah eteğin fırfırı
Kelebek gibi kanat çırparken
Saçların dalgalanır
Dudakların aralanır
Bir papatya yaprak açarken
Senin adın Bahar olmalı

Senin adın Bahar olmalı
Yeter ki bir şarkı çalsın kulağına
Tertemiz saf bir nehir gibi
Coşar köpüklenirsin hemen
Yeniden doğarsın adeta
Şarkının tüm sözlerini mırıldanırken
Sıcacık bir gök kuşağı
Etrafındaki herkesi kuşatırken

Senin adın Bahar olmalı
İçim her mevsim seninle dolmalı

AŞKIN ASALETİ

Sevginin de bir asaleti olmalı
Bırakman gerektiğinde bırakmasını bileceksin
Gitmen gerektiğinde gitmesini

Ardına bakmayacaksın,
Gözyaşı izlerini bıraksan da
Aşkın asaletini koruyacaksın

Üzerine gitmek
Sıkboğaz etmek
Hiçbir şeye çözüm getirmez 
Hele kaybolan sevgiyi asla geri getirmez

Zorlamanın bir anlamı kalmamıştır artık
Tükenmiştir bir kere sevda pınarı
En iyisi kabul etmektir duru gerçeği
Ruhunu çoktan kaybetse de
Aşkın da bir gururu olmalı

BELKİ

Bize belkiler can verdi bugüne kadar
Belkiler tüketti bizi ama aynı zamanda
Sen beni belki sevdin
Ben sana belki tutuldum

Belki bağlandık birbirimize ölümüne
Belki de yalnızca heveslendik öylesine
Yaşamalıydık belki biz tüm bunları
Belki de bunların tamamı bir hataydı

Hayatımıza ne kadar hakimiz ki
Belkiler yönetiyor işte bizleri
Belki seviyorsun belki sevmiyorsun
Belki özlüyorsun belki çoktan unuttun
Belki, belki, belki
Artık hiçbir şeyden emin olamıyorum
Bilemiyorum gerçek mi, değil mi
Emin olduğum tek bir şey varsa
Seni deliler gibi özlüyorum

YETİŞKİN ÇOCUKLUK

Bir amacı olmalı insanın şu hayatta
Karınca adımlarıyla izini sürdüğü
Bir uğraşısı olmalı
Can sıkıntısı kadar önem arz eden
Rakibinin yalnızca kendisi olduğu

Yürümek ve koşmak gibi bilindik
Ama baykuşa şiir okutmak ya da
Köstebeğe dalgıçlık öğretmek gibi
Özgün bir şeyler yapmalı işte
Hiçbir şey için değil
Yalnızca renk katmak için şu hayata

Öğrendikçe unutuyoruz
Bildikçe cahilleşiyoruz
Tanıdıkça uzaklaşıyoruz
Oysa renkler gökkuşağından çoktan çalındı
Ulaştıkça ona aslında geç kalındı

Hepimiz aynı çocukluğu yaşıyoruz
Büyüdükçe farklılaşıyoruz
Büyüdükçe zorlaşıyoruz

KARDAN ADAM

Hayır
Sandığın gibi değil bu bilmece
Hastalığım şifamdan daha yüce
Uykular haram bana artık her gece
Aşkım ölümüm benim biliyorum
Sobada ısınan bir kardan adamım sadece

SEVDALILAR

Aynı gözyaşının kurumuş yatağına
Ekmek bandık
Tuzunu katık yapalım diye

Çoktan unuttuk 
Aşk sözleri dizmeyi
Sevgiliye

Biz en uzak yıldızın çocuklarıyız
Aşkı lavlarla pişirdik 
Sinemizde

Umutlarımızı kaybettikçe 
Kazandık biz
Kimseye çekecek
Eyvallahımız yok

Tek derdimiz var bizim
Tek arzuyla doluyuz
Sevdaya sevdalandık
Servetimiz herkesten çok

MABET

Solucana melek kanadı 
takılması kadar kutsallığım.
Çamurun içinde debeleniyorum ışıktan halelerle.
Korkunun tutsaklığını da geçtim, sevginin de.
Yıkıldı bir bir tüm mabetlerim.
Verebileceğim bir söz kalmadı artık kendime.

ÇINLAMA

Bir gün bir yıldız kaydığını gördüm
Baktığımda gökyüzüne
Koştum, koştum
Yakaladım yıldızı düşmeden yeryüzüne

Sordum
Nasıl kayboldun böyle sonsuzluk denizinde
Güldü alevden dudaklarla:

Bilmem, düşünmedim hiç
Uçuyorum yalnızca bir sesin izinde
Çınlar çılgınca her şeyin özünde

Dinledim ben de:
Garip bir çınlamaydı bu
Sessizce yayılan
Titreşimi ile benliğimi kaplayan

Ardından
Ben kayboldum mekan kayboldu
Zaman geçti varlık yitti
Bir tek o ses kaldı geriye
Bir tek o çınlama kaldı
Aynanın saydam yüzünde

UYANIŞ

Tüm benliğin anlamsızlık duygusu içinde kaybolması
Özgür olmadığını ama özgürmüş gibi davranmak zorunda olduğunu bilerek
Ruhların hasatının yapıldığı bir çarkın içinde dişlilerde ezilerek
Cahilliği örtmeye yarayan kalıplarla zincirlenerek
Tuhaf bir şekilde zamansız bir boşlukta askıda kalmak

Uyanmak istemek, göz kapaklarını zorlamak
Ama uyanamamak

HÜZÜN

Derinden iç çekiyorsun
Tüm havayı tıkabasa ciğerlerine çekiyorsun
Yine de boğulduğunu hissediyorsun
Çünkü onun için

Ondan dolayı
Ona rağmen
Onun uğruna
Onun inadına
Onunla üzülüyorsun
Hüzünle doluyorsun

SIKILMADIM

Seni beklerken hiç sıkılmadım
Hayalinle oyalandım sürekli
Beyaz duru bir bulut gibi
Ona bendeki seni anlattım

Seni özlerken hiç sıkılmadım
Güvercinlerle söyleştim bütün gün
Ağaçların yapraklarını saydım
Kaçı dalında kalmış yemyeşil
Kaçı yere yuvarlanmış sararmış
Onlara seni fısıldadım

Senden ayrıyken hiç sıkılmadım
Arada bir uzaklara daldı gözlerim
Belki bir şarkı çaldı kulaklarıma
Belki de yalnızca rüzgar esti
O an derin bir iç çektim
Başımı kaldırdım
Dudaklarımı büzdüm kalp şeklinde
Rüzgara bir öpücük bindirdim

Duyuyor musun beni
Hissettin mi ta uzakları?
Hayır, gözünü yukarılara dikme
Eğ başını, yürek atımını dinle
Tek değil çift ses duyacaksın
Yüreğinin her ritminde
Bensen
Senben
Bensen
Senben

SÖZ VERDİM

Aldığım tüm nefeslerin tek bir amacı var
Son nefesimi hak etmek;
Her nefesi aşk ateşine devşirmeye söz verdim.

Dünya, Tanrının evrendeki gözyaşı
Her canlıyı kutsal bilip gözetmeye söz verdim.

Ağır sorumluluk insan olmak
Melekle hayvanı içinde barındırmak
İçteki okyanusları dengede tutmak
Korkulanı sevgiyle kucaklamaya söz verdim

Zor iş zor özgür kalmak
Kendine rağmen kendini aşmak
Dalga dalga köpüklenen denize
Suyla sevişen rüzgara
Yüreğimi toprak gibi açmaya söz verdim.

Başkasının varlığı ile varım ben
Başkasının derdi benim derdim
Üç lokmalık keyif alıyoruz her halükarda
Ömrümü mutluluğa adamaya söz verdim

Bilgi dağılmış halde tespih taneleri gibi
Onu tek bir potada eritmeli
Son durağa kadar okumaya söz verdim

Nasip olmadı
Sevemedim içime sine sine doyasıya
Yine de bıkmadan aşkı sevmeye söz verdim

Allahı hiç uzakta aramadım
Hep en yakınımda
En sıradan olanın arkasında buldum
Gözümü kapayana kadar
Onu aramaya söz verdim

Işıldayan güneşe söz verdim
Aydınlık aya, gülümseyen yıldızlara
Karardığında hava, katman katman bulutlara
Hepsi çekildiğinde berrak gökyüzüne
Kana
Cana
Gözyaşına
Baharda açan çiçeğe
Çiçeği örten kara
Uykuda görülen rüyaya
Söz verdim
Hayatı anlamlı kılmaya

Sözler verilir ve tutulur
Sözler verilir ama cayılır
Sözü namus bilip tutacağıma söz verdim

DOĞUŞ

Azraile ninni söyledim büyüsün diye
Şeytana avuçlarımla su içirdim kansın diye
Gözbebeğimde emzirdim karadelikleri
Güneşi gizledim Kaf Dağının gölgesinde

Kabuk çatladı. Doğuş yakındır.

ÖZLEMEYECEKSİN

Özlemeyeceksin
Özlemi şah damarından kesip
Ayrılık kanını akıtacaksın

Özlemeyeceksin
Unuttum bitti diyeceksin
Aklın kalbine hükmedecek
Üzülmek yasak diyecek
Sonra
Hiç olmayan bir yerden
Onun kokusunu duyacaksın
Gülüşü alev alev benliğini saracak
Kalbin onun adını atacak
Sen yine de özlemeyeceksin

Ona benzeyen birini göreceksin yolda yürürken
Aslında her gördüğünü az çok ona benzeteceksin
El ele yürüdüğünüz
Başbaşa sokulduğunuz 
Kutsal belirlediğiniz mekanlar
Mıh gibi yüreğine saplanacak
Keşke şimdi yanımda olsaydı diyeceksin
İçin sızlayacak
Gözün dolacak
Ama sen özlemeyeceksin

Özlemeyeceksin
Özlemi risinle zehirleyip
Nefesini keseceksin

Özlemeyeceksin
Ağladığını kimseye belli etmeyeceksin
Gözlerin buğulanıp daldığında göstermeyeceksin
Kursağındaki keşkeleri tüm gücünle yutkunacaksın
"Olması gereken buydu, ben doğrusunu yaptım" diyeceksin
"Acaba o da beni özlüyor mu şimdi?" demeyeceksin
Artık özlemeyeceksin

Pişmanlık duyacaksın
Yüzlerce defa kendine kızacaksın
"Sen ne işe yaramaz adamsın"lar haykıracaksın
"O benim her şeyimdi" itirafıyla günah çıkartacaksın
Başını ellerinin arasına alacaksın
Hıçkıracaksın sızım sızım
Olsun yine de özlemeyeceksin

Aradan yıllar geçecek
Nihayet her şey küllenecek
Belki araya başka aşklar da girecek
Sonra bir arkadaşın gelecek bir gün
Durup dururken bir anda ondan bahsedecek
Darbe yiyeceksin, gardın düşecek
Şaşkın şaşkın bakacaksın
Hatırlamıyor rolü yapacaksın
Oysa içten içe yanacaksın
Kor kor kavrulacaksın
Buna rağmen özlemeyeceksin

Özlemeyeceksin
Özlemi kendi ateşinde yakıp
Kökünü kurutacaksın

Özlemeyeceksin
Gözlerinin rengi seni ilgilendirmeyecek
Uzun kirpikleri artık büyülemeyecek
Saçları düşlerini gölgelemeyecek
İpeksi ten gülümsemeyecek
Sen mutlusun böyle görmüyor musun?
Kabul et işte onu sevmiyorsun
İç çekişlerin belini bükse de
Tüm takatin tükense de
Özlemeyeceksin
Asla özlemeyeceksin

KÜF

Biliyorum 
Bensiz de yaşayabilirsin

Belki aklına bile gelmeyeceğim
Akan onca yıl boyunca

Belki de ufak bir sızı olacağım
Yüreğinden bir anlık süzülen
Uzak bir düş misali

Sana
Beni unutma diyemem
Küflenen bunca
Zaman diliminin ardından

Ama lütfen
Sen yine de unutma

SÜRE

İki kalp atımı arası suskunluk kadar
Seviyorum seni.
Ölüm kadar kısa
Ömür kadar uzun.

İki göz kırpma arası aydınlık kadar
Özlüyorum seni
Körlük gibi koyu
Yaşam gibi taze

VEREM

Verem olmuş bir yılanın 
avına sarılırken kan tükürmesi gibi 
yorgunsun bende

TARİH

Senle yaşadıklarım benim 
Toplanıp arşivlense belge belge
Yeniden yazılırdı tarih denen bilim

PANZEHİR

Peki
Kız bana kızabildiğin kadar
Unutma
Zehir
Panzehir yapmaya yarar

GÖZLERİN

Mühür gözlerinin nakşı basılı yüreğimde
Siyah beyaz hatıran esir kaldı belleğimde
Büyülü bir define gibi gizlendi aşkın bende
Öyle anlamlı
Öyle siyah
Öyle derin ki gözlerin
Sen varsın ilk ve son her dileğimde

NAZLI YAR

Yuvanın sıcaklığı taşlarda değil
Güzellik giyimde kuşamda değil
Zenginlik parada pulda değil
Bunu bana sen söylemedin
Kara gözlerin söyledi
Sesini işittiğim günden beri
Kuş cıvıltısı gibi
Kalbim sende kaldı bende değil

İNANMAK

Sonsuz derin bir dehlizden aşağı bıraktım hayallerimi
Bilinmez bir yolculuğa çıktı tespih tanelerim
İçimde kor bir kuşku kemirir durur umut kesemi
İnanmak istiyorum yine de ben o güne
Aklım almasa mantığıma sığmasa da
İnanmak istiyorum inanmanın gücüne

GİZLİ SEVDA

Önce sana sayısız aşk sözleri dizdim
Baktım söz bitti anlam tükendi zaman içinde
Geriye bir tek adın kaldı dilimde
Defalarca zikrettim adını her gün her gece
Sonra o da duruldu usulca hece hece
Şimdi yalnızca sessizlik hakim evrenimde
Artık sen yaşıyorsun tüm benliğimde gizlice

ÖLEN DUYGULAR

Ölüyü diriltmeye çalışmanın anlamı yok
Duygular solmuş bir kere aramızda
Yapmacık kalıyor artık her şey
Ne kadar iyi niyetle uğraşsak da

Sen başka sensin
Ben başka ben
Yolumuz başka
Gönlümüz başka

GÜNBEGÜN

Yüreğimdeki yaraları sardım hatıranla
Buluşacağız senle diye bir gün

Birazcık umut bile yetti bana
Durmadan ismini sayıklamaya her gün

Bak hayat kısa, zaman geçiyor
Kalmadı önümüzde paylaşacak çok gün

Ömrümü sığdırdım şık bir pakete
Sunarım sana hediye niyetine o gün

Ufkumdan kara tutulma kalkacak
Doğacak rıhtımıma ışığıyla ak gün

Tadı yok hiçbir şeyin sensiz
Bilir misin özledim böyle seni kaç gün

Koşuyorum bir bilinmeze doğru
Yılmadım seni beklemekten hiçbir gün

Gözlerimi tuttum, dudaklarımı sıktım
Ellerini tutarım ümidiyle tek gün

Zindanda mahpus gibiyim sensiz
Geçmiyor saatler, her biri sanki yüz gün

Takatim yok, çok yoruldum
Ne kadar ihtiyacım var sana bilsen bugün

Sakın şaşırma dilim tutulup lal kesilirse
Başbaşa kalıp sana dokunacağım ilk gün

Bitirdim ödevimi, hazırladım gönül yuvamı
Kalmadı artık önümüzde zor gün

Kalbim kırık göçerim bu dünyadan
Bil ki yanımda olmazsan son gün

İMKANSIZ

Suyu ıslatamazsın
Alevi yakamazsın
Işığı aydınlatamazsın
Zorlama kendini
Aşkı anlatamazsın

BİLİRSİN İŞTE

Bilirsin işte
Kalptir bu, kırılır işte
Hep daha çok bekler, daha çok ister
Biraz bencildir aşk, bilirsin işte.

Bilirsin işte
Hayaller kurarsın, ömürlük diye
Sevsin istersin, arasın istersin
Dayanamazsın ayrılığa, bilirsin işte.

Bilirsin işte
Özledim seni
Geceler boyu gözledim seni
Usanmadım, bıkmadım
Hep bekledim, bilirsin işte…

KANARYA

Kafeste bir kuş beslerdim
Sapsarı bir kanarya
Bir gün açtım kilidini
Özgürlüğün vaktidir dedim
Saldım onu dışarıya

Bir de ne göreyim
O kafesin içindeki var ya
İşte o benmişim

SEN

Sen gerçekte ne kadar sensin?
Hiç düşündün mü gerçekte kimsin?
Ne kadarın annen baban,
Yüzde kaçın okuldan kalan?
Yediklerin, içtiklerin
Nedir sendeki bedenin?
Eğer sen seçimlerinsen
Hangi seçim gerçek senden?
Gerçek olduğuna emin misin,
Sonuç musun, neden misin?

Belki de sadece bir hayalsin.

FARK

Hani çocukken tökezleyip düşersin ya
Dizlerin kolların kan revan içinde kalır
Hiç değilse doyasıya ağlarsın

Büyüyünce yürektir kanayan, zihindir yıpranan
Ağlarsın yine ama
Gözyaşı akıtamazsın

GELECEKTEKİ GÜN

Bir gün kıyamet geldiğinde
Buluşacağız sen, ben, bir de annemiz
Gökkubbe o ihtişamla sarsılırken
Yüksek bir tepeden izleyeceğiz

O gün gelecekte gibi görünse de
Şimdiden o günü yaşarız biz
Zaman ne kadar geçerse geçsin
Her daim gepgenciz
Her zaman taptazeyiz

Kimsenin bilmediği şeyler bilmek istiyorsan, 
kimsenin sormadığı sorular sor.

ARAYIŞ

Başka bir şey aradığım
Ben de bilmiyorum tam olarak ne
Bir adı bile yok henüz belki de
Beni bana rağmen çağırıyor kendine

Başka bir şey bu
Kimsenin duymadığı, bilmediği, 
Görmediği, tatmadığı
Ama sürekli hissedip dokunduğu
Bambaşka bir şey aradığım

Bildiklerini unutmadan
Gördüklerini atmadan
Anlaşılmaz bir şey bu

BAZEN

Bazen sevmek yalnızca kabullenmektir
Duygularını sessizce içine gömmektir

Ne yakınlaşabilmek ona
Ne de terk edebilmektir

Adını duyduğunda heyecanlanırken
Nefesini dikkatle frenlemektir

Zihnine kazınan gözlerini 
En büyük servet bilmektir
Unutmaya çalışırken bile 
İsmini ezberlemektir

Bazen sevmek yalnızca beklemektir

Bana gerçeği söyleme
Gerçekler kimin umurunda
Ben mutluydum böyle
Kendi masum düşlerimde
Zararım yoktu ki kimseye
Ne değişti şimdi sen söyle

BİREY

Beni başka kimseyle karşılaştırma lütfen
Kendimi yeterince kendimle karşılaştırıyorum zaten

HAYATIN AKIŞI

Hayatı ne kadar sıkı tutarsam
Elimden o kadar hızlı kayıyor
Şu olsun bu da olmalı dedikçe
Kendi havzasından cayıyor

YALNIZ SEN
Senle olmak ama sensiz olmak
Öyle yordu ki beni bir bilsen
Hem hastalıksın hem şifa bana
Yalnız sen yalnız sen

İçim taşsa da belli etmemek
Nasıl bir yangın bir görsen
Yokluğun dert varlığın deva bana
Sorma neden sorma neden

Umut kırıntılarını sabırla sakladım
Uzattığım ele ah bir gelsen
Tek varlığımsın tek rüya bana
Birtek sen yalnız sen

Sen benim kardeşimsin
Etimden etsin
Yüreğimden yürek

Beraber öğrendik hayatı
Birlikte yürüyerek

Sen benim kan eşimsin
Sen bende birsin
Ben sende tek

Ab-ı hayat pınarını 
Buldum gözlerinde
İçtim yudum yudum
Ölmek yok gayrı bize

Ben yürürüm 
Yanımda bir hayalet yürür
Gölgem gibidir 
Ama gölgem değildir

Kırılan bardak yapıştırmayla tutmuyor işte. 
Ey gönlüm, zorlama, olmuyor, 
kabul et işte. 

Tam dokuz çocuk doğurdum
Düşükleri hiç bilmem
Dördü büyümeden öldü
Dünyayı bile görmeden
Biri babasının yaşında göçtü
Onun gibi kalp krizinden
Her biriyle eridi kemiklerim
Mumlar gibi tükendim ben

Pencereden mavi özgürlüğe kaçmak için 
sürekli hamle yapıp her hamlesinde cama toslayan 
bir kelebeğin göz bebeğinde saklandım yıllar önce.

Kelebeğin kanatları koptu, 
cam tuzla buz oldu.
Ben hala tutsağım 
kurumuş göz kapaklarının hapsinde…

Bakma böyle
Sürekli koşturduğuma
Aman aman
Keyif aldığımdan değil bu

Duramam
Ruhumu kaplar
Amansız acılar
Durduğum anda

Gözyaşlarımı içime akıttım
Sarılamadım doyasıya

Acı acı yutkunurken
Diyemedim elveda

Simgeler aleminde bir imgeyim
Gerçek değilim bir gölgeyim
Uğur böceği gibi benek benek kanadım
Ne senim, ne de senden öteyim

SANA GELİŞİM

Sana gelişim
Yalnız kalma korkusundan değil
Birine yaslanma ihtiyacı duyan

Ben yalnızken de mutlu
Olmayı öğrendim

Sana geldim çünkü 
Sende kendimi buldum
Tamamlandı çünkü
Eksik olan yarım

Bazı sırlar vardır ki, 
hep oradadır, her zaman da orada olmuştur. 

Ancak kimse farkında değildir, 
kimse bilmez onu. 
Zümrüt ışığın sırrı gibi.

Dünya cevabın soru olduğu bir sınav
Ben seni kaybetmişim bir kere
Cevap kağıdı elimdeymiş neye yarar

Bir başkadır senle Ankara
Bir başkadır senle düşmek yollara
Taşı başka, sokağı başka, evi başka
Bir başkadır başkent bir başka

YANSIMA

Tek bir gün
Sana benim gözümle bakabilseydin
Yere düşmeseydi gölgen

Aydınlığı ışıktan değil
Sendeki benden alsaydın

Tek bir gün
Aynalarda yansıma
Bırakmasaydın

Hep onu düşünürken buluyorsan kendini
Çocuk gibiysen adeta
Duygularının saflığı seni savunmasız bırakmışsa
İçini kaplamıştır aşk

Bir oyun oynuyoruz senaryosuz
Kimin umurunda 
Sahnede var mıyız yok muyuz

Zaman aktı yıllar geçti
Bedenim büyüdü
Yaşım büyüdü
Çevrem büyüdü
Anılarım büyüdü
Ama ben büyümedim
Ben büyümedim

Adım atıyorum eve
Sen yoksun
Gözlerim aranır durur
Sen yoksun

Alışmışım bir kere
Senin olduğun yere
Nerelerdesin söyle
Sen yoksun

Çaresizim ben yine
İnsafın nerede
Adalet mi bu böyle
Sen yoksun

Bir gün beni özlediğinde
Kaldır başını bulutlara bak
Seni gözleyeceğim ben de
Beyaz bir güvercin olarak

Meleklerin dünyasında şeytanım
Harflerin arasında noktayım
Ne yaz, ne kış, ne de baharım
Renkleri çalınmış bir rüyayım

Sen yaşamadın ki
Yaşamı damıttın yüreğinin imbiğinde
Damla damla şefkat iksiri
Billurlaştı gözlerinin peteğinde

Ah be kara kaplı defterim
Veresiye yaz hayatı bana 
Bir tutam mutluluk çaldım
Gün gelir, akçe akçe öderim

CENNETE KAÇIŞ

Gel, uzat elini bana
Bu dünyanın ötesine bir çağrıya
Tadalım aşkı kana kana biteviye
Aşsın sevgimiz ölümü de ahireti de
Sıratı geçmeden kestirmeden gizlice
Buluşalım
Kokusuyla ruhu okşayan irem bağlarında
Ne gözün gördüğü ne kulağın işittiği
Altlarından ırmaklar akan yuvamızda
Zebercetler, inci mercanlar arasında
Yaşayalım
Sonu gelmeyen zamana dek beraberce

SEVGİSİZ SEVGİ

"Seni artık sevmiyorum" demen
Beni aralıksız kırma hakkı verir mi sana?
Sen beni sevmedin ki
Beni seven kendini sevdin.

"Ben böyleyim, beni seversen böyle sev" dedin hep
Ama benim neyi sevdiğimi hiç merak etmedin
Kendinden en ufak fedakarlık göstermedin
Sen beni sevmedin ki hiç
Beni seven kendini sevdin

Gel dedin geldim, git dedin gittim
Seni sırf sen olduğun için sevdim
Hiç almadım hep verdim
Sen beni sevmedin ki
Beni seven kendini sevdin

Bazen düşünüyorum da; 
ben sensizken daha çok senleyim. 
Yanımdayken zaten benlesin; 
ama uzaktayken 
hem sen, hem geçmişin, hem geleceğin benle.

Öldüğümde bedenim gri olacak, 
morgda mor, 
yıkanınca pembe olacak,
mezarda simsiyah. 
Oysa ruhum hep seninle olacak; 
her zaman bembeyaz.

YANGIN

İçim yanıyor
Alev alev kor kor
Ben istemiş olsam da
Ayrılık inan çok zor

YASTIK

Seni neden böyle seviyorum biliyor musun
Yüreğini yüreğime yastık ediyorsun


KÖR

Dünyaya kör olarak gelseydim

Yalnızca bir kişiyi bir defa 
Görme hakkım olsaydı

Ve sana baksaydım
Bir dakika doyasıya

İşte öyle benliğime işliyor
Meleksi yüzünü her görüşüm

KURBAN

Kurtlar 
Bütün pis işlerini en kötü havalarda yaparlar
Kim güçlüdür kim zayıftır iyi bilirler

Seni kaybetmedim
Kurban verdim

Ömür dediğin sayılı nefesten ibaret
Say, say
İçinde kaç tane sen varsın hesap et

AZİM

Güneş sana başka doğsun,
Rüzgar sana farklı essin mi istiyorsun?
O halde davran
Yokuşlar çoktur elbet
Herkesin durduğu yerde
Sen yürümeye devam et.

SEN VAR YA SEN

Sen var ya sen
Nazlı ve uysal bir kedisin
Sürekli okşanmak, sevilmek isteyen
Yalnız senle ilgileneyim
Yalnız seni düşüneyim diyen

Sen var ya sen
İçimdeki pınarı kaynatan
Bir duygu selisin
Esip esip dinen
Bir aşk yelisin
Tüm varlığımı kendine 
Adamamı isteyen

Sen var ya sen
Şımarık, bencil
Ama bir o kadar sevimli
Bir o kadar körpe
Yanıma gelsen
İçime çeksem

Sen var ya sen

UMUTLANIŞ

İç dünyanı kara bulutlar bastığında
Katman katman karamsarlık kapladığında

Kaldır başını geceleyin gökyüzüne
Lacivert dokudaki o tonlamaya
Yukarı bak mum mum yıldızlara
Bir şey hissedeceksin orada
Senden daha büyük
Senden daha yüce
Hayalin ötesinde
İlham verircesine

Yıka yüzünü
Yıldızlardan yansıyan 
Işık hüzmeleriyle

Ya da bir ağacın yapraklarına bak
Sayısız kıvrımın nasıl anlaştığına
Güneş ışığını paylaşmak adına
Yakamozları seyret çim denizinde
Karmaşadaki düzeni gör
Senden daha ince
Senden daha yüce
Düşlerin ötesinde
Umut verircesine

Yıka yüzünü
Fıskiyeden yağmurlanan
Su taneleriyle

FİGÜRAN

"Sizi gözüm
Bir yerlerden ısırıyor
Hangi fıkranın
Kahramanısınız?"
Diye sordum.

Cevap vermedi,
Galiba henüz
Figüranmış.

ARZU

Gecenin ılık sessizliğinde
Yer döşek olsa gökyüzü yorgan
Ay aydınlatsa çıplak tenini yarin
Öpsem gül kurusu dudaklarından

Bir yudum şarap alsam kadehimden
Gerisini kadınıma döksem
Başımı yaslasam kadife göğüslerine
Demet demet şiir koklasam

Gözlerimiz birbirine kaynaşsa
Beyaz bir bulut bize yanaşsa
Her bir öpüşle kıvılcımlanan
Bir alevin dansı oynaşsa

Başka ne ister ki bir şair
Bu hayatta yaşamaya değer

Yok dostum yok
Bunlar eski devirde kaldı
Lale devrinde kaldı bunlar

Sen bana çalışabileceğim
Donanımlı bir laboratuar ver

Ver ki
Gecenin ılık sessizliğinde
Bir denklemle boğuşayım
Ardından başarısızlık abidesi
Deneyler yapayım
Kodlar yazayım
Devreler kurayım
Sabahlara kadar uykusuz kalayım 
Yorgunluk gözlerimden ta
Topuklarıma kadar yayılsın

Olsun ne zararı var
Gerçeği biraz daha
Birazcık daha anlarım
Sabah başımı yastığa koyarken
Huzur dolu bir nefes alırım

GİDİŞAT

Sevmek, onun için kendinden ne kadar verebildiğinle ilgili.
Hangisi ağır basıyor yüreğinde
Damlayan mı yoksa buharlaşan mı aşk taneleri?

FARKINDALIK

Sorumluluk taşımak lazım
Hayata, insanlığa, kendine

Yaşam ibaret değildir
Sinirlerden akan enerjiden.
Dikkat et
Her bir parçasında 
Bir şeyler bulursun
Evrenin, kendinden

Duyarlılık taşımak lazım
Çevreye, geleceğe, bedenine

Yaşam ibaret değildir
Evinden, bugününden.
Dikkatle bak
Gelecek nesiller
İlham almakta
Şimdiki nefesinden

Farkındalık taşımak lazım
Gerçeğe, ölüme, Tanrıya

Gerçek ibaret değildir
Gözlerinin gördüğünden.
Gönlünle gör
Daha az 
Diri değildir
Ölümün yaşamından

Sorumluluk,
Duyarlılık,
Farkındalık.

AŞK KAVANOZU

Hani bazen uyursun gündüz vakti
Ortam havasızdır biraz da gürültülü
Uyandığında ise başın çatlamaktadır adeta
Ne dinlenmişsindir ne de kendine gelmişsindir

Seni sevmek de işte böyle karmaşık
Ne sevdiğimi anladım ne yaşadığımı

Hani bazen bir şarkı dolanır diline
Pek de sevmezsindir aslında bu parçayı
Ama yapışmıştır işte bir kere ağzına
İstesen de kurtulamazsın

Seni sevmek de işte böyle dolaşık
Ne varlığını anladım ne yokluğunu

Yüzlerce duygu barındıran bir kavanoz
Senle beraber olmak
Tatlı, acı, ekşi, kekremsi
Tüm tatlar bir arada kaşık kaşık

Zaman akıp geçiyor işte 
Bizle ya da bizsiz
Lütfen inan seni sevdim
Ama bil ki gerçekten
Yordu beni seni sevmek

KABUL ETMEK LAZIM

Kabul etmek lazım, zor şey yaşamak
Tüm iniş çıkışlarına rağmen hayatın
Bırakmayıp devam etmek
Yaptığın her seçimde gün içinde
Kirlenmeden ilerlemek

Kabul etmek lazım kolay değil yürümek
İlk adımın zorluğunu
Her gün her gün yenilemek
Sevdiğini mutlu etmek
Aileni hoşnut etmek
Çevreni mesut etmek
Vermek, vermek, vermek
Ama kendini yok etmemek

Kabul etmek lazım zor şey büyümek
Ağlarken gülebilmek, yorgunken koşabilmek
Hayal kırıklığını cam kırıklarından izleyebilmek
Sevgiyi de beraberinde büyütebilmek
Yılmak, bıkmak, sıkılmak
Ama her şeye rağmen vazgeçmemek

Kabul etmek lazım kolay değil öğrenmek
Büyüdüğün halde çocuk kalabilmek
Geçmişin hata olmasa da geçmişi silebilmek
Yenilenmek, yenilenmek, yenilenmek
Ama özdeki kendini yitirmemek

Kabul etmek lazım zor şey inanmak
Duyguyu akla engel yapmamak
Kuşkuyu asla bırakmamak
Tabi değil özgür olmak
Kul yerine birey kalmak
Kalıplara takılmamak
İçte ve dışta birliğe ulaşmak
Hissetmek ve derinlemesine sezmek
Ama bilgisiz sezgiye güvenmemek

Kabul etmek lazım kolay değil başarmak
Her şeyden önce neyi başaracağını bilmek
Yolunu gerçekçi şekilde bilinçlice belirlemek
Kaybetmenin de kazanmanın da yükünü taşıyabilmek
Ne yıpranmak, ne de şımarmak
Sonuç ne olursa olsun
Kendini hep yeniden tanımlamak

Kabul etmek lazım zor şey sevmek
Tükensen de içten içe, pes etsen de mücadeleye
Onun yaşam dayanağı olmak, inanç vermek, desteklemek
Sahiplenirken onu fazla sıkıp boğmamak
Tutkuyla sarılırken özgürlüğüne saygı duymak
Girmemek güç mücadelesine
Paylaşmak, paylaşmak, paylaşmak
Ama sendeki seni yine de unutmamak

GÜÇLÜ OL

Sevmiyorsa sevmiyordur
Bu senin sonun olmamalı
Üzül ama sakın ağlama
Sevgin zayıflığın olmamalı

Hayatın alt üst mü oldu
Olsun yepyeni bir yaşam kur
Tüm dünyan mı yok oldu
Durma bambaşka bir evren kur

Her şeyi başarırsın merak etme
Her şeyden önce soğukkanlı ol
Biliyorum kolay değil çok zor
Ama sen yine de umut dolu ol

DÖNÜŞ

Ömrüm 
Seni beklemekle geçti

Gelmedin

Reenkarnasyona 
İnanmam 

Ama 
Senin için 
Bir daha geleceğim

KARMAŞA

İnsanın özünde dolanır kararsız bir sel
Bir gün lodos gibi eser bir gün karayel

KAPI

Ne kadar kendini onun yerine koyarsan koy
Herkes yalnızca kendi gerçeğini tanır
Bir türlü onun gerçeği sana açılmıyorsa eğer
Bil ki kilitli kapıyı fazla zorlamamalıdır

VEDA

Hiç anlamadın beni hiç

Seni senin düşündüğünden 
Çok daha çok sevdim

Nefes aldım 
Senin için aldım
Nefes verdim 
Senin için verdim

Bilmem farkında mısın
Ömür nefes demektir zaten

Yaşadım
    Seni yaşadım
Ölüyorum şimdi
    Seninle ölüyorum

BOYUN EĞİŞ

Kabul etmek istemedik belki

Ama böyle olması gerekiyordu
Demek en baştan beri

Bizden önce önümüze çizilen yol
Bizden sonrasını da belirledi

Mücadele ettik, olmaz dedik nafile
Yol nihayet varacağı yere gitti

Sevmek bu kadar mı güç bizlere
Gözyaşı olmadan olmaz mı aşk?

Yaşadığımız hayat, 
kendi iç dünyamızın yansımasından ibaret.
İç dıştan güçlüdür
sen yeter ki sabret.

BENDEKİ ANIN

Seni en çok hangi halinle 
Hatırlarım biliyor musun?
Tabi ki güldüğün zaman.

Hani o kendini tutamayıp
Bir anda kahkahayı bastığın
En doğal en masum halinle
Kuşlar gibi şakıdığın

Gözlerindeki sevinçle 
Işıl ışıl parladığın
Bahar rüzgarı eşliğinde
Yaprak gibi salındığın
Minik sevimli ağzınla
Kelebeksi endamınla
Bıcır bıcır
İçimi aydınlattığın

İşte aklımda damgalanan
Hep o uhrevi an

ROBOT

Geçenlerde bir robot yaptım
Üstelik konuşabilen cinsinden

Ben sordum o anlattı
O sordu ben yanıtladım

Sonra birden merakla
"Sevmek nedir" dedi bana

"Aramızdaki bağın
Mutlu etmesidir bizi"
Olabildi cevabım

Sustu
Sustu

"O zaman neden acı verir
Aşk size" diye sormaz mı?

Sustum

AŞK İLAÇTIR

Aşk beni unuttu mu diyorsun?
Ne yaparsan yap 
Elin boş mu kalıyorsun?

Boş ver
Sen kendinle mutlu ve barışık ol
Merak etme
Aşk seni kendiliğinden bulur

DİRİLİŞ

Ölseydin
Gömülseydin

Toprağın kokusu tenine sinseydi
Yağmur suyu içine işleseydi

Sohbet etseydin böceklerle, solucanlarla
Sımsıkı kefenine sarılsaydın
Karanlık içinde karanlığı yudumlarken

Ve dirilseydin 
Yalnızca birkaç gün sonra
Yeniden çekseydin havayı içine

Hangi renkle bakardı gözlerin?

ANLAŞMA

Seninle bir anlaşma yapacağız şimdi.

Ne kadar zor olsa da hayatın
Yaşam seni ne kadar zorlarsa zorlasın
Hayata hep olumlu bakacaksın
Hüzünden söz etmeyeceksin
Güçlü ve sebatkar olacaksın
Kendini kendine bile
Acındırmayacaksın.

Gülümseyeceksin.

BELKİ

Bir gün mağaraların karanlığında
Yarasa yerine pelikanlar uçuşur mu
Ya da uçsuz bucaksız çayırlarda
Aslanlarla ceylanlar kolkola koşuşur mu
Ya güneşin kavurduğu buram buram çöller?
Onlar bir gün yağmura kavuşur mu

Peki umutsuzca çırpınan bu aşk
Senin ellerinle bir gün buluşur mu

Kimbilir, belki.

Senden vazgeçtim.
Bu ne demek biliyor musun, 
ne anlama geliyor bu?
Sessizlik.

İlk görüşte aşka inanmazdım
Ta ki seni görene kadar
Kimseye bağlanacağımı sanmazdım
Kendimi sende unutana kadar

Bırak onu aşka bile kanmazdım
Sana hayran kalana kadar
İçin için böyle yanmazdım
Senden ayrı kalana kadar

AŞKI ARAMAK

Sevmeyeceğim bir daha
Artık bu son
Kapattım kalbimin kapılarını
Her şey buraya kadar
Dememeli insan

Tükensen de azar azar
Her günün olsa da zarar
Bıkmamalı bağlanmaya
Devam etmeli hayata

Tek bir gün onunla yaşamak
Bedeldir ömür boyu aramaya

BAĞ

Hani bazen çok sevdiğin biri hastadır
Haftalardır yoğun bakımdadır
Onu görmeye gelirsin çok uzak şehirlerden
Ev ve işin onca yükü üzerinde beklerken
Muhakkak gelirsin ve onu görürsün

Tanımaz bile belki seni oysa sana bakarken 
Ya da belki de öyle özlem doludur ki bakarken
Ne hissetmelisin sen bile bilemezsin

Beraber geçirdiğiniz zamanlar
Akar gözlerinin önünden
Bir film şeridi gibi hüzün damıtırken
Bu hüzünle o akşam ayrılırsın dalgın dalgın

Ve öğrenirsin ki ertesi gün
Ruhunu çoktan teslim etmiştir sessizce

Sanki seni beklemiştir veda etmek için
Sanki seni gözlemiştir son bir görmek için
Yalnızca bir defa varlığını hissetmek için
Ve ondan sonra serbesttir ruhu ancak

İşte ben de sana böyle bağlandım için için
Hem hastanım oradaki hem de ziyaretçin

YAĞMUR

Havada tek bir bulut yok
Gökyüzü masmavi
Yine de tüm bedenim
Damla damla seni çiseler

HESAPSIZ AŞK

Hani aşk yalnızca bir duyguydu
Severdin ve tüm dünya dururdu

Peki bunca hesap kitap niye?

Bu dünyada sen varsın, bunu biliyorum ya
Bu yeter bana, inanmaya, mutlu olmaya

NEDEN?

Yapma, bunu kastetmediğimi biliyorsun
Beni neden böyle incitiyorsun
Seni kırmak ister miyim sanıyorsun

Gözler yalan söylemez ki görüyorsun
Bana neden öyle inanmaz gibi bakıyorsun
Yoksa bu da gelip geçici mi diyorsun?

Seni mi yalnızlığı mı seçtiğimi soruyorsun
Zaten seninleyim hep görmüyor musun
Yoksa beni senden uzakta mı sanıyorsun?

GERÇEK AŞK

Birini gerçekten sevdiğini nereden anlarsın biliyor musun?
Son nefesini elin onun ellerinde vermek istiyor musun?

YILDIRAY

Akşamın karanlığında 
Hafif sisli bir havada
İşten çıkmış yürüyordum
Eller cepte gidiyordum
Baktım bir karaltı ufkumda
Belirirken sorular kafamda
Yaklaştım oraya adım adım
Bir şey devrilmiş bir de baktım

Bir at arabası yuvarlanmış
Meyveler etrafa yayılmış
Bastıramıyor seyyar satıcı öfkesini
Ah çekip dizine vuruyor kasketini
Hıncından bıyıklarını yiyor
Bağırırken gözleri büyüyor:

"Zaten arsız atın tekiydi
Huysuzluğu bitmemekteydi
Yürütmek için iki adım öteye
Tükenirdim iteleye iteleye
Sanki bu at en büyük düşmanım
Aldığım güne bin pişmanım"

Aşağı indim merakla tümsekten
Yüreğim kabardı gördüklerimden
İri ve narin bir at yerdeydi
Simsiyah asil bir gölgeydi
Kırık boynu yaslanmış geriye yatmış
Burnundan sızım sızım kanlar akmış
Kapkara sular inmiş gözlerine
Tekerin biri batmış bedenine

Derken bana bir hal geldi
Gözlerime ağırlık geldi
Gözlerimi kapadım
Gözlerimi açtım
Baktım at dile geldi:

Benim adım Yıldıray
Gökte güneş ve ay
Safkan yarış atıyım
Yerde tozum ben dumanım

Ben pistte tavlada koşarken
Çağlayan gibi kükreyip akarken
Rüzgar kalırdı bir tek rakibim
Tüm yarışlarda hep birinciydim

Ama zaman geçti gücüm tükendi
Çektiler yarıştan aldılar beni
O ona sattı, o buna sattı derken
En son bir seyyara sattılar beni

Rüzgarın oğluyken bir yük taşıtıydım artık
Yıldızlarda dolaşırken nalım vuruyordu artık
Her gün sırtımda şaklayan kamçı izleri
Sahibimin küfür dolu acımasız sözleri

Bugün hiçbir şey yemeden içmeden
Dolaştım sokak sokak neden bilmeden
En son bu sarp yamaçtan geçerken

Şahlandı ruhum çılgınca birden

Kurtardım dizginlerden yelelerimi
Bıraktım özgürlüğe hayallerimi
Şimdi gökyüzünde bir yılkı içinde
Koşuyorum durmadan Burak sevincinde

Kementleyip sıkıca satsalar da beni
Pranga pranga tutsalar da beni

Benim adım Yıldıray
Gökte güneş ve ay
Safkan yarış atıyım
Yerde tozum ben dumanım
Onursuzca yaşamaktansa
Ölümün kahramanıyım.

UYGARLIK

Felsefesiz bilim
Bilimsiz teknoloji olmaz
En temel kavramlar yorumlanmadan
Gerçeğin algısı kurulmaz

AŞKIN ÖMRÜ

Aşk aslında bir kendini tanıma aracı

Karşıdakini tarttığında ince ince eleyerek
Kendini tanımlarsın ilmek ilmek

Ne sen eski sen
Ne o eski oysa zamanla
Aşkın da artık
Ömrü tamamlanmıştır demek

KABULLENME

Kendime ne kadar ispat etsem de seni sevmediğimi,
Senle dolu rüyalarım inkar eder seni sevmediğimi.

SEBAT
Harami duygular kalbimi yağmaladı
Gözlerim yine de, yine de ağlamadı

DAVET

Seni
Bu dünyada bulunmayan
Bir güzelliğe çağırmıştım.
Sen
Onun
Bu dünyada bulunmadığına
İnandın.

ÖĞRENDİM

Yaşam azıksız bir yolculuk
Adım adım yürümeyi öğrendim
Ne gereğinden fazla hızlı
Ne de fazla yavaş gitmeyi öğrendim

Başkalarının anlattıklarını dinlemeyi
Hayatıma uygulamayı öğrendim
Bunların hepsi saçmalık deyip
Alayına isyan etmeyi öğrendim

Hayaller kurdum,
İmkansız yoktur, tanımam dedim
Daha ilk denemede çuvallamayı öğrendim

Sevmeyi
Sevdiğimi içimde tutmayı öğrendim
Yeri geldi 
Yağmur gibi açılmayı öğrendim

Sevdiğimin beni sevmesini gördüm
Sevdiğim halde sevilmediğimi gördüm
En kötüsünün
Sevmediğim halde sevilmek olduğunu öğrendim

Pişman olmayı, 
İçimin kor kor yanmasını izledim
Ardından
Bununla da mutlu olunacağını öğrendim

İnanmayı, 
Ömrümü bir şeye adamayı seçtim
Ardından her şeyi sorgulamayı
Boşlukta askıda kalmayı öğrendim

Hedefler çizdim
Ömürlük idealler belirledim
Sonra hepsini 
Bir kalemde çizmeyi öğrendim

Canım, ciğerim dediğim
Bir insanın da ölebileceğini
Acısının çok acı
Boşluğunun hiç mi hiç
Doldurulamaz olduğunu öğrendim

Sevenleri gördüm bir ömür boyu vefayla
İlk fırsatta ihanet edenleri gördüm
İhanetin acısının 
Koskoca bir hayatı tükettiğini öğrendim

Özündeki çiğ sütü gördüm insanın
Ufacık bir çıkara tamah ederken
Güvenmemeyi öğrendim hiçbir zaman
Ama tüm ruhumla güvenebileceğim
Dostların bulunduğunu da öğrendim

Kar eden insanlar oldu
Hüsrana uğrayanlar oldu etrafımda
Bugün verilen kararların
Yıllar sonraki etkisini gördüm
Bazen kaybetmenin kazanmak
Kazanmanın kaybetmek olduğunu öğrendim

Gerçek nedir, nedendir
Diye araştırdım her yerde
Gerçeğin içimde yaşadığını öğrendim
Üzülünce ağlar, sevinince gülerdim eskiden
Duyguların da yanıltıcı olduğunu öğrendim

Genç olduğumu anlamadan
Gençliğin tükendiğini anladım
Bir alevlik ömürde hiçbir şeyi
Abartmamak gerektiğini öğrendim

Şimdi sana el uzatıyorsam sevgili
Bil ki sana tüm öğrendiklerimle geldim.

İNANÇ

İnancını sınama
Başaramazsın o zaman asla
Onu içinde duyumsa, yaşa
Benimse tüm varlığınla

İnandığın 
Gerçeğin olacaktır
Bir süre sonra

HAYAL

Hiç hayaliniz oldu mu?
Bir düşünüz var mı hiç?

Öyle hayatın içinden değil
Emek isteyen
Zamanla gerçekleşen

Bir dilek gibi
Bir mucize misali birden
Kendiliğinden gelen
Gelip sizi yenileyen

Hayatınıza doğan
Yüreğinizi aydınlatan
İçinizi ısıtan

Hiç hayaliniz var mı
Sizi siz yapan
Sizi farklı kılan
Yaşamınıza anlam katan
Ölümünüzü anlamlı kılan?

MECNUN

Mecnunun korkusu 
Leylayı kaybetmek değil, 
ona kavuşmaktır. 
Kavuştuğu zaman ona, 
artık ne Mecnun kalacaktır, 
ne de Leyla.

SEZGİ

Düşünme
Yalnızca hisset
Gerçeği
Tüm saydamlığıyla

Akacak
Akacak
Gün gelecek
İkisi aynı şey
Olacak

YILDIZ

Uçmak istiyorum; 
Arıkuşu kadar çevik, kelebek misali kıvrım kıvrım, 
Kartal gibi atik, tüm yeryüzünde dolaşmak. 
Bunaldım iki boyutun kalıplarından; 
Derin derin nefes almak, 
Sınırsızca yukarılara tırmanmak. 

Uçmak istiyorum; 
Yeryüzünden çıkmak, karanlığa akmak, 
Aya uğrayıp seyre dalmak, güneşte içim içim ısınmak, 
Satürnde raksa girip dönmek, ardından Samanyoluna süzülmek. 

Uçmak istiyorum; 
Işığa eşlik etmek, zamanı tüketmek, 
Maddi bir bedenle 
Maddenin ötesinde 
Tüm yıldızları tek tek öpmek.

Uçmak istiyorum; 
Çiçeğime bir avuç toprak Vegadan, 
Uğur niyetine meteor taşı Andromedadan, 
Kuyruklu yıldız sırtında Ülkerden, Siriüsten, Oriondan 
Buram buram esinti getirmek.

Uçmak istiyorum; 
En sınıra ulaşmak, evreni noktaya sığdırmak, 
Gözlerimi ufka dikip galaksileri kucaklamak ve 
Ben varım demek.

Sonra bir şarkı söylemek engin ve dingin bir kıvamda 
Bir damla gözyaşı dökmek bir şiir okurken 
Kendimi kucaklamak ardından, tüm varlık anlamında. 
Sonra kollarımı açarak dönmek, dönmek, dönmek 
Dönerken etrafımdaki kütleyi çekmek ve daha hızlı dönmek 
Dönerken büyümek, büyürken dönmek. 

Uçmak istiyorum; 
Bağrımdaki yangınla ateşe bürünmek, 
Bir yıldıza dönüşmek.

KORKAK

Zavallı sözcüğünün
Peçesini kaldırdım
Korkudan titriyordu
"Ya şöyle olursa"
"Ama böyle olmalı" diyordu

‎19 MAYIS

Öyle bir cehennemde doğdun ki
Ne çocukluğunu yaşadın
Ne de gençliğini
Yitirdin hatta
Gözlerinin önünde
Kendi öz memleketini

Harpten harbe geçen ömründe
Yüzbinlerce can uçtu sinende
O gençlerin gölgesi yansır
Gözlerinin ılık neminde

TİTREŞİM

Bir fısıltı gönderdim 
Sana güneşimden
Hava zerreciklerinden bile 
Sessizce titreşen

Volkanım 
Buhar kazanı içimde
Öğütür, öğütür

Gürülder dinmeden 
Yalnız sen
Yalnız sen

ACABA

Sana veda ettiğime
Sevindiğini söyledin
Hoşçakal dedin

İnanmıyorum
Ne sevindiğine
Ne de sevmediğine

HATIRA

Hatırlar mısın?
Başka bir gezegendeydik
Uzun zaman önce.
Birbirimizin omzuna yaslanır
Beraberce izlerdik güneşin batışını
Aynı hırkanın içinde.
Güneş maviydi
Ay dört tane.
Sen ve ben
Bir tane.

KEŞİF

Sevdiğinde birini
Sahiplenirsin 
Onun gözlerini
Yeniden keşfedersin
Başka gözle
Kendini 

UFUK

Yepyeni bir bilim doğuyor ufukta
Düşler evreninde bilgiyi işleyen
Gerçeklik hamurunu yoğurup
Bir ışık çakmasıyla
İmkansızı mümkün kılan
Bilinmeyenle bilineni harmanlayan
Olmayan dünyayı imar eden
Tadılmamış olanı tattıran
Yepyeni bir mühendislik

Hayal mühendisliği.

YARGI

Ancak kendiyle
Barışık olan biri
Kabul eder insanları
Olduğu gibi

Yargılayan başkalarını
Hak eder yargılanmayı

AŞK BİZE HÜKMEDER

Ben seni kırıyorum
Sen beni kırıyorsun
Sonra ben seni kırıyorum
Ve sen beni kırıyorsun

Galiba aşk böyle bir şey
İkilemler, ikilemler
Aşk işte böyle bir şey
Cesaret ister
Acıya rağmen, yorgunluğa rağmen 
Bir şeyler seni ona iter

Tutmak istersin kendini
Tutarsın da
Ama bir şekilde 
İlk dalgada ona akarsın.
Böyle bir şey işte aşk
Ben ya da sen 
Sen ya da ben
Aşk bize hükmeder

KEŞKE

Keşke seni şimdiki halimle tanısaydım
Daha mûnis bir el uzatsaydım

Zamanın ipini geri sarsaydım
Sana aynı soruyu tekrar sorsaydım

Keşke,
Keşke demek zorunda kalmasaydım.

AURORA

Gülümseyerek bak ufka
O gün geldi sarmaladı seni
Hani tüm ömrün boyunca beklediğin
Ömrünün her demini ona tükettiğin

Aralaman gereken sadece bir katman
Sıradanın arkasında saklanan
Tüm soruların cevaplandığı an
Çepeçevre kuşattı seni çoktan

Her ayrıntı bir mucize artık
Her sahne bir gösteri
Aurora dansıyla bezeli
Çağırmakta bir düşe seni

Hani duyumsarsın ya
Yüreğin içinden çekilir
Sesler yankılanır kulağında
Gözlerin parıldar
Nefesin durulur

Özlem içine işler
Özlem hücrelerine işler
Bil ve inan ki
Göklerin melekûtu
O an seni bekler

YILDIZ

Deniz yıldızı ile
Gökteki yıldıza
Aynı şekli veren sır
Ruhundaki yıldızı
Al bayrağa bağlar

Naçiz vücudun
Çoktan toprak olmuş olsa da
Mefkûren yıldız yıldız
Ufkumuzda parıldar

NAFŞA

Aldığın her bir nefes
Ölü duygularla sarmaş dolaşken
Ölümsüz olmayı
Nasıl umabilirsin ki sen?

Mekanı kavrayan her bir an
Ölümsüzlüğe bir pencere
Tüm evrenle beraber
Yeter ki nefes almayı dene

Ben dediğin ben
Gerçekte nereye kadar sen?

Kendi iç sesini dinle ve ivmelen
İvmelendikçe 
Daha çok dinle iç sesini
Dinledikçe 
Daha da ivmelen

Yaşamı çıkar
Ölümün içinden

DOĞRU

Bana doğru olan ne
Diye soruyorsun.
Oysa doğru zaten
Senin içinde,
Bulabilirsin onu
Öz gerçekliğinde.

Benim doğrum
Engel olmamalı
Kendi doğrunu 
Keşfetmene.

BAKIŞ AÇISI
Seni sen olarak
Kabul etsem de
Yaşamımda
Lazım değilsin

Benimsemiyorum işte
Bana kendini dikte etme
Beni yönlendirme

İyisin
Güzelsin ama
Üzgünüm
Tarzım değilsin

YÖRÜNGE

Gönlümün yörüngesinde seyreder gözlerin
Kalbimin her kanalında seni izlerim
Ruhuma sözlerinden meteorlar da çarpsa
Buram buram ben yine seni özlerim

GELECEK

Biz ve siz
Aynı cevherin damarları
Kabul etsek de
Etmesek de

Senin ismin Adis
Benimkisi İdris
Senin de benim de
Kızımın adı Naz

Bu nedenle ya
Birbirimizi ölesiye sevdik
Ya da 
Ölesiye nefret ettik
Tarih boyunca geçmişte

Ortası yok bunun işte
Geleceği yeniden
Bir olarak geçirelim
Bence beraberce

SESLENİŞ

Bugün düşümde
Bana seslendin:

"Kalbimin kepengi
Kapandığında
Beni inleğine 
Yem niyetine almaya
Gelir misin?"

GECELENİŞ

Kendimi bırakıp çıksam yola
Atomdan küçük bir burak sırtında

Güneşe ulaşsam, etrafında dolaşsam
Binlerce turun gücüyle
Işıktan bir etek yapsam

Henüz buz halinde bir gezegene konsam
Yüreğimin ısısıyla suya çevirsem
Nefeslensem solungaç kullanmadan 

Bir damla gözyaşı döksem sonra
Ölülere rahmet kıvamında
Ondan bir gemi yapsam
Cehenneme vira etsem
Gayyaya demir atsam

Reverans çeksem vahiy meleğine
Kurtar beni simgelerden diye
Bana bir ayna uzatsa
Terkettiğim kendimi onda bulsam

Mahşerin dört atlısıyla
Cirit oynasam, tere bulansam
Kulaklarımda çınlasa bir ses
İsrafili kıskandırsa


Ve vaki olsa
Evrenin damarlarına
Ağ kurmuş bir örümcek
Rabbin ruhuyla dolsa
Benimle konuşsa

Ve diz çöksem
Ve yalvarsam

TIRTIL

Akşamın kızıllığında goncalanmış güneşi 
Katık yaptım gözlerinin denizinde 

Melek kanadı dokunuşlu bir masal 
Kurguladığım, bilsen de bilmesen de 

Ayın halesinde gölgelenen yıldızları 
Yolluk yaptım dudaklarının izinde 

Özlemden ibaret bir servet 
Biriktirdiğim, gelsen de gelmesen de 

Saatten çaldığım bir tutam zamanı 
Kaybettim saçlarının ahenginde 

Kelebek kanadında müşfik bir tırtıl 
Büyüttüğüm, sevsen de sevmesen de

BOŞLUK

Seni düşününce
Ne görüyorum biliyor musun?
Sadece koca bir boşluk.

Yanlış anlama
Seni sevmediğim
Anlamına gelmiyor bu
Ya da nefret ettiğim

Yalnızca benim için artık
Hiçbir anlamın yok.

Bazen yalnızca bırakıp gitmek gerekiyor
Zorladıkça ancak geri tepiyor

Başka izaha gerek yok, 
sen açıklamanın ta kendisisin.
Gözlerim yaşlı ama sevinçle.
Doğduğumdan beri beklediğimsin.

Din vicdandır, gerisi yalandır. 

GÜN

Zamandan eski bir çağrışımın çınlaması
Bir çocuğun coşkusuyla saklambaç oynayan
Yüreğin kıpırtıyla uyanması
Hayat denen garip senaryoya
Koyduğun adı anımsatan

Bir kediye bakarken hissedersin bunu bazen
Süzgün gözlerini dikkatle sana dikerken
Ruhunun en derinine nüfuz edercesine
Sana bir şeyi hatırlatmak istercesine

Yalan, yalan
Kurguladığımız tüm yaşam akışı yalan
Tasarlanmış bir oyun koskocaman
Sadelik ve berraklıktan uzak
Gözü kör eden bulanık bir tuzak

Zifiri bir karanlıkla örtülmüştür belleğin
Varlığını bile unutmuşsundur çoktan
Ta ki açılır gözün ansızın uykudan
Fısıldanırken kulağına varlığını hep bildiğin
Ama bir türlü tanımlayamadığın
Heyhat
Unutmuş olduğunu bile unutmuşsundur
Koca bir ömrü kaçışlarla yutmuşsundur

Gitme ey saydam esinti 
Geldiğin gibi sessiz sedasız
Gün çoktan geldi sarmaladı
Siyah beyaz her şeyi istisnasız
Anlam dolu artık varlığın her dokusu 
Öyle bir bağ ki
Zamanı mekanı aşar kokusu
Ne gam, ne acı, ne özlem, ne hüzün
Güneşten parlak ışıldar özün
Ölümsüzdür, özgürdür bugün

Fotoğraf makinesi 
ölü bir resmi yakalar hapseder,
Diridir görüntün belleğimde, 
sessizce yaşar gider

ÖZLEM

Kankırmızı sözcükler akar gönlümden sızım sızım
Kum tenli tenha bir çöl kadar ıssızım
Mavileşen güneşe kanatlanırken içim içim
Silinip gitti aynamdan her bir renk, her bir biçim

Bir hayal dantelası sardı ufkumu örüm örüm
Bilmem ki, ne görüyorum, ne de körüm
Söz, sese dönüştü usulca emin emin
Kokusuyla eşlik ederken ipeksi bir yasemin

Bir yanda umut, bir yanda korku var buram buram
Ya bir vergi, ya da bir lanet kanayan bu yaram
Bekliyorum hayretli bakışlarla şaşkın şaşkın
Binyıllardır aranan iksirmiş meğerse aşkın

Dolaştım yıllarca bir çıkış umuduyla kapı kapı
Hep denen: "Sorun çok zor, aşar bunun beni çapı"
Ah be Hızır,acım ulaşmadı mı hala sana inim inim
Bir el uzat, bir yudum su ver, kulunum kölenim

Ömür boyu kaçsam da menzilim sensin sensin
Bilindik bir şarkı misali her daim dinlenensin
Yaklaşıyorum bu gizli sırra adım adım nefes nefes
Kavuşacağız o gün muhakkak yol verince bu ten kafes


ZAMAN

Zaman nedir?
Sonsuzlukta akan anların
Eskiden yeniyi çıkarmasıdır,
Zaman denen nehir
Yaşamın ta kendisidir.

Zaman
Mekanın keşfidir
Zaman
Varlığı birleştirir
Ölümle yaşamı bütünleştirir

Zaman devinimdir,
Evrenin belleğidir,
En betül sırları gizleyen
Sıvı bir çekmecedir.

Tüm gizemiyle zaman
Senle beni bağlar
Tüm ihtişamıyla
İçimizde bahar doğar﻿.


Belki de en baştan beri ettim hata. 
Engel olmamalıydı 
hayalimdeki sen 
gerçek seni tanımama.

SESSİZ DÜŞ

Gözlerimde yıldırımlar parıldar 
Ve ben seni düşlerim 
İçimden bir sızı akar 
Ve ben seni düşlerim 

Yıllar yıları kovalar 
Nice aşklar yeniden yakar 
Gözler sessiz bir gecede dalar 
Ve ben seni düşlerim 

Bitmek bilmez bir özlem bu 
Birikir ve bir anda taşar 
Tam unuttuğum dediğim anda 
Ben yine seni düşlerim 

Nasıl bir titreşim bu bilmiyorum 
Hayalle gerçek içiçe 
Ruh güvercinim göçerken bile 
Ben hep seni düşlerim 

Bir yudum sevgidir tüm yaşam 
Güneşin öpüşüyle sabah akşam 
Sarılı iki el görürüm 
Ve ben seni düşlerim 

Uyku tutmuyor geceler 
Dudaklarım adını heceler 
Aşk acıyla eşdeğer 
Ben seni düşlerim

Yüreğin konuştuğu yerde 
mantığın ne haddine ki söz söylesin.

Ömrüm birilerinin 
bana şunu yap, 
bunu yap demesiyle geçti.
Kimse içinden geleni yap, 
en doğrusudur deyip güvenmedi.

YAŞAMIN RİTMİ

Kaldırımda birdirbir oynar çocuklar
Bir bir baş keserken sokaklar

Ağaçlar birer dönen semazen
Hûşû içinde salınıp dinlenen

Usul usul damlar çatılardan yağmur
Kanal kanal sarnıçlara kıvrılır

Yaşam kendi ritminde akar gider
Bulutlar arka fonda portreler çizer

Ayrıldıktan sonra kader çizgimiz, 
ne önemi var haklı olan kim, 
kırılmış olan hangimiz

AZRAİLLE BULUŞMA

Bir gün Azrail göründü bana, 
Artık geldin dedi sona. 
Saçı sakalı fırtına bir ihtiyar, 
Konuşuyordu rüzgar rüzgar. 

Ardından bir esintiyle usulca 
Girdi burnumdan içeri, 
Hareket edemiyordum oysa ben 
Ne ileri ne de geri. 

Kopardı ruhumu yüreğimin damarlarından, 
Akışkan bir sızı boşalırken omurlarımdan. 

Yıldızlar mumlara döndü, 
Mumlar sessizce söndü. 
Sayısız görünüm, sayısız manzara, 
Sıralandı birbiri ardı sıra. 

Kuru gözyaşlarıma ayın şavkı vururken, 
Döküldü en acınaklı sözler damağım kururken. 
Ömrümün bu en güzel baharında, 
Gidiyorum elveda dediğim anda. 

Çekildi Azrail bir ürpermeyle birden, 
Ten kafesim ter ter titrerken. 
Bakışlarım şaşkındı dilim lal, 
Kalmamıştı artık bende mecal. 

Dedi: Seni yanıma alacaktım, 
Sonsuzluğa salacaktım. 
Ama yüreğinde vardı gizli biri, 
Ne ölü ne de diri. 
Ney nefesli bu peri, 

Aniden kızarıp öpücüklendi. 
Bu giz, bu sır nedir bilmem ama, 
Sana yeniden hayat üflendi. 

İZ

Yüz hatlarını dağlamıştım 
Yüreğimin derisine 
Aşkın damgası diye

Vay be
Yüreğim o kadar güçlüymüş ki
Yenilendi tümden yeniden
Tek bir iz kalmadı o izden

Peki, pes.
Sevmeyi bırakıyorum seni.
Peki sen 
bırakabilecek misin benim sevmemi?

GELMEK VE GİTMEK

Bu dünyaya
Birbirimizi tanımak için gelecektik.

Geldik.

Birbirimizi anlayamadan
Gittik.

GECE ESİNTİSİ

Ah aynada kendime bakabilme cesareti bulabilsem 
Sessiz bir musiki gibi usulca akarken 

Doygunluğu damarlarımda tadabilsem 
Sıcak bir nefes gibi yavaşça süzülürken 

Ah cenneti dünyada benzetmesiz yaşayabilsem 
Tropikal bir esintiyle yaşatabilsem

Son nefesimde bir şarkı söylesem 
Kulak kesilse yağmur taneleri ve dinleseler beni 
"Müjde artık bitti!" desem 
Her bir tanede ayrı ayrı gezinirken 

Gözlerimi yumsam 
Gözlerimi açmış olsam 
Ve yalnızca hatırlasam 
Yalnızca hatırlasam

ELİMDE DEĞİL

Çok fena
Alışmışım sana
Elimde değil
Sevdalandım
Kara kara
Elimde değil

Şifa bulmaz mı
Bu yara
Elimde değil
Ağlıyorum
Yana yana
Elimde değil

Gözümde
Ne mal mülk, ne para
Elimde değil
El uzat nolur
Bu cana
Elimde değil

Hiçbir şeye malik değilim 
bu hayatta umutlarımdan başka.
Bu yeter bana, bu yeter bana.